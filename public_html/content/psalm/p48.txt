Кіраўніку хору. Сыном Карэевым. Псалом

Слухайце, усе народы, * зважайце, ўсе жыхары зямлі,

Простыя людзі і сыны вяльможаў, * аднолькава багаты і ўбогі.

Вусны мае кажуць мудрасьць, * разважнасьць - роздум сэрца майго.

Схілю да прыповесьцяў вуха маё, * пад гукі гусьляў разгадку дам.

Чаго мне баяцца ў дзень бяды, * калі атуляе мяне нікчэмнасьць прыгнятальнікаў,

Што спадзяюцца на сваю сілу* і хваляцца вялікімі багацьцямі?

Брат не выратуе: ці ж можа выратаваць чалавек? * Ён ня можа даць Богу выкуп за сябе,

Або, хоць бы ўвесь час працаваў, * цану за збаўленьне душы сваёй,

Каб жыць давеку* і ня бачыць тленнасьці.

Ён бачыць, як паміраюць мудрыя, * аднолькава гінуць невукі і бязглуздыя, і пакідаюць багацьці свае іншым.

Магілы - іхнія дамы давеку, * іхняе жыльлё з пакаленьня ў пакаленьне, * хоць сваім імем называлі яны землі.

А чалавек, што жыве ў дастатку і не разумее; * прыраўноўваецца да неразумных жывёлаў, * стаецца як адзін з іх.

Шлях іхні бяздумны, * хоць людзі пасьля ўхваляюць думкі іх.

Быццам атару авец, гоняць іх у апраметную, * сьмерць - іхні пастух, а праведнікі будуць панаваць над імі.

Хутка зьнікне іхняя сіла, * і апраметная будзе іхнім жыльлём.

Але Бог выбавіць душу маю з бездані апраметнай, * Ён забярэ мяне да сябе.

Не турбуйся, калі нехта багацее, * калі дастатак дому ягонага павялічваецца,

Бо, калі памрэ, ня возьме нічога з сабою, * багацьці ягоныя ня зыйдуць з ім у магілу.

І хоць пры жыцьці ён задаволены з сябе, * і іншыя хваляць яго, што ўсё добра ўладкаваў, -

Ён усё роўна пойдзе туды, дзе ягоныя продкі, * якія ўжо давеку ня ўбачаць сьвятла.

А чалавек, што жыве ў дастатку і не разумее, * прыраўноўваецца да неразумных жывёлаў, стаецца як адзін з іх.

Слава... цяпер...