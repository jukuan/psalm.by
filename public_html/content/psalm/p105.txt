
Алілуя!

Слаўце Госпада, бо Ён добры, * бо вечная міласэрнасьць Яго.

Хто зможа расказаць пра магутныя ўчынкі Госпада, * хто выкажа хвалу Ягоную?

Шчасьлівы той, хто захоўвае закон* і чыніць справядлівасьць увесь час.

Згадай, Госпадзе, пра нас у дабразычлівасьці да народу Твайго! * Прыйдзі нам з дапамогаю,

Каб мы маглі бачыць шчасьце Тваіх выбранцаў, * цешыцца радасьцю народу Твайго, хваліцца Тваёю спадчынаю.

Мы зграшылі разам з нашымі бацькамі, * правініліся, учынілі беззаконьне.

Бацькі нашыя ў Ягіпце не зважалі на цуды Твае, * не памяталі безьлічы Тваіх дабрадзействаў,

Але паўсталі супраць Усявышняга* ля Чырвонага мора.

Але Ён збавіў іх дзеля імя свайго, * каб явіць сілу сваю.

Ён загадаў Чырвонаму мору, і яно высахла, * і Ён перавёў іх па бездані, быццам па сушы.

Ён уратаваў іх з рукі ненавісьніка, * і вызваліў з рукі ворага;

А праціўнікаў іхніх пакрылі воды, * ніхто з іх не застаўся жывы.

Тады яны паверылі Ягоным словам, * і засьпявалі Яму песьню хвалы.

Але неўзабаве яны забыліся на Ягоныя дзеяньні, * і перасталі зважаць на Ягоную раду.

Загарэліся пажадлівасьцю ў пустэльні* і ўзяліся спакушаць Бога на бязлюдзьдзі.

Ён даў ім тое, што яны жадалі, * але наслаў на іх пошасьць.

І пазайздросьцілі яны Майсею ў стане* і Аарону, сьвятому Гасподняму.

І адкрылася зямля і праглынула Датана, * і пакрыла зграю Авірама.

Загарэўся агонь у іхняй зграі, * і полымя спаліла беззаконных.

Ля Харыву зрабілі цялё* і пакланяліся вылітаму балвану.

І памянялі сваю Славу* на падабенства вала, што есьць траву.

Забыліся на Бога, Збаўцу свайго, * які зрабіў вялікія цуды ў Ягіпце,

Дзівосныя рэчы на зямлі Хама, * і страшныя - ля Чырвонага мора.

І ўжо меўся вынішчыць іх, * калі б не Майсей, Ягоны выбранец, не стаў перад ім у расколіне,

Каб адвярнуць гнеў Ягоны, * каб Ён іх не загубіў.

І пагардзілі яны зямлёю жаданаю, * не далі веры Ягонаму слову.

І наракалі ў сваіх намётах, * не зважалі на голас Гасподні.

Ён падняў руку на іх, пакляўся, што пакладзе іх мёртвымі ў пустэльні,

Патомства іх паразганяе між народамі, * а іх расьсее па ўсёй зямлі.

І прысталі яны да Ваалпегора, * і елі ад ахвяраў мёртвых.

Абурылі Яго сваімі ўчынкамі, * і напала пошасьць на іх.

Тады ўстаў Пінэас і ўчыніў расправу, * і пошасьць спынілася.

І гэта было залічана яму за заслугу* з роду ў род і давеку.

І разгневалі Яго над водамі Мэрывы, * і праз іх дазнаў гора Майсей.

Бо так яны абурылі дух ягоны, * што з вуснаў ягоных зьляцела неабачлівае слова.

Яны ня зьнішчылі народаў, * пра якіх казаў ім Госпад,

Але зьмяшаліся з паганамі* і навучыліся іхніх звычаяў.

Пачалі служыць іхнім ідалам, * што і сталіся для іх пасткаю.

Сыноў сваіх і дачок родных* прыносілі ў ахвяру дэманам.

Пралілі нявінную кроў, * кроў сыноў і дачок сваіх,

Якіх прыносілі ў ахвяру ідалам ханаанскім. * І апаганілася зямля ад крыві.

І заплямілі сябе сваімі ўчынкамі, * забрудзіліся блудам.

І загарэўся гнеў Гасподні на свой народ, * і Ён узьненавідзеў сваю спадчыну.

Ён аддаў іх у рукі паганам, * іхнія ненавісьнікі запанавалі над імі.

Ворагі іхнія зьдзекаваліся з іх, * пад іхняй рукою яны цярпелі прыгнёт.

Шмат разоў Ён вызваляў іх, * але яны зноў гнявілі Яго сваёй упартасьцю і падалі з прычыны правінаў сваіх.

Але Ён глянуў на іхняе гора, * калі пачуў, як яны клікалі Яго.

Прыгадаў запавет свой з імі* і пашкадаваў іх у вялікай сваёй міласэрнасьці.

І абудзіў Ён спагаду да іх* ува ўсіх тых, што трымалі іх у няволі.

Ратуй нас, Госпадзе, Божа наш, * зьбяры нас з-паміж народаў,

Каб нам праслаўляць сьвятое імя Тваё* і хваліцца славаю Тваёю.

Блаславёны Госпад, Бог Ізраіля, на вякі вечныя! * Хай увесь народ скажа: „Амін!".

Слава... цяпер...