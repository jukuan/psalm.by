Псалом Давіда

Судзі мяне, Госпадзе, бо я чыніў беззаганна* і, усклаўшы надзею на Госпада, не пахіснуўся.

Выпрабуй мяне, правер мяне; * наскрозь пранікні ў маё нутро і сэрца.

Бо міласэрнасьць Твая заўжды перад маімі вачыма, * і я хаджу ў праўдзе Тваёй.

Не засядаю на сходзе крывадушных* і з нягоднікамі не хаджу.

Ненавіджу зборышча злачынцаў, * і з грэшнымі не сябрую.

Памыю ў нявіннасьці рукі мае* і абыду вакол ахвярніка Твайго,

Голасна абвяшчу хвалу Тваю* і раскажу пра ўсе цуды Твае.

Госпадзе, я палюбіў дом Твой* і месца славы Тваёй.

Не загубі душы маёй разам з грэшнікамі* і жыцьця майго з людзямі крыві,

У чыіх руках злачынствы, * і чыя правая рука поўная хабару.

Я ж жыву ў чысьціні, * дык збаў мяне і зьмілуйся нада мною.

Нага мая стаіць на справядлівым шляху. * На зборах людзей буду славіць Госпада.