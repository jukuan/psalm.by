Кіраўніку хору. Псалом сыноў Карэевых

Ты, Госпадзе, явіў ласку зямлі Тваёй, * вярнуў з палону Якуба.

Ты адпусьціў беззаконьні людзей Тваіх, * пакрыў усе грахі іх.

Ты стрымаў лютасьць Тваю, * суняў люты гнеў Твой.

Аднаві нас, Божа збаўленьня нашага, * стрымай абурэньне Тваё на нас.

Няўжо ж будзеш вечна гневацца на нас, * доўжыць гнеў твой з пакаленьня ў пакаленьне?

Няўжо ж зноў не ажывіш нас, * каб людзі Твае цешыліся ў Табе?

Яві нам, Госпадзе, міласэрнасьць Тваю* і дай нам Тваё збаўленьне.

Паслухаю, што кажа Госпад Бог; * Ён абвяшчае супакой людзям Сваім

І сьвятым Сваім, * і ўсім, што ў сэрцах сваіх навернуцца да Яго.

Блізкае збаўленьне Ягонае да тых, што баяцца Яго, * каб слава Ягоная пасялілася ў нашай зямлі.

Міласэрнасьць і праўда сустрэнуцца, * справядлівасьць і супакой абдымуцца.

Праўда на зямлі зьявіцца* і справядлівасьць сыдзе з нябёсаў.

Бо Госпад пашле даброты* і зямля наша дасьць плод свой.

Справядлівасьць пойдзе перад Ім, * а сьледам за Ім пойдзе збаўленьне.

Слава... цяпер...