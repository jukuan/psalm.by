Псалом Давіда

Блаславі, душа мая, Госпада, * і ўсё нутро маё хай славіць імя сьвятое Яго.

Блаславі, душа мая, Госпада, * і не забывай усіх дабрадзействаў Яго.

Ён адпускае ўсе правіны твае, * і аздараўляе ўсе немачы твае.

Ён вызваляе жыцьцё тваё ад згубы, * вянчае цябе ласкаю і міласэрнасьцю.

Ён напаўняе тваё жыцьцё дабром: * абнаўляецца, як арол, маладосьць твая.

Госпад чыніць справядлівасьць і суд* усім пакрыўджаным.

Ён паказаў Майсею шляхі свае, * сыном Ізраіля ўчынкі свае.

Шчодры Госпад і міласэрны, * доўгацярплівы і багаты на ласку.

Ня будзе вечна сварыцца Ён* і ня будзе гневацца давеку.

Не паводле грахоў нашых учыніў Ён нам* і не паводле правінаў нашых адплаціў Ён нам.

Бо як высока неба ад зямлі, * так вялікая міласэрнасьць Яго для тых, што баяцца Яго.

Як далёка ўсход ад захаду, * так аддаліў Ён ад нас нашыя злачынствы.

Як бацька літуецца з сыноў, * так літуецца Госпад з пабожных.

Ён ведае, з чаго мы створаныя, * Ён знае, што мы - пыл.

Дні чалавека падобныя да травы: * цьвіце ён, быццам кветка ў полі.

Але вось павее вецер - і няма больш яго, * і месца, дзе быў, яго не пазнае.

А міласэрнасьць Гасподняя вечная і на век вякоў для тых, што баяцца Яго;

І справядлівасьць Ягоная над сынамі сыноў тых, * што захоўваюць саюз Ягоны, * памятаюць запаветы Ягоныя і выконваюць іх.

Госпад на небе ўстанавіў пасад свой* і валадарства сваё над усім сусьветам.

Блаславіце Госпада, усе анёлы Яго, * слугі Яго, што спаўняеце загады Ягоныя.

Блаславіце Госпада, усе сілы Яго, * слугі, што спаўняеце волю Яго.

Блаславіце Госпада, усе творы Яго, * на кожным месцы Ягонага панаваньня.

Блаславі, душа мая, Госпада!

Слава... цяпер...