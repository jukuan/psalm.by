Начальніку хору. Навука Давіда ў песьнях

Пачуй, Госпадзе, малітву маю, * і не пагардзі просьбаю маёю.

Глянь на мяне і пачуй мяне: * мучуся я ў бядзе маёй,

Хвалююся я ад голасу ворага* і ад перасьледу грэшніка.

Бо яны ўзводзяць на мяне няшчасьці* і ў гневе паўстаюць на мяне.

Сэрца маё поўнае трывогі, * і страх сьмяротны апанаваў мяне.

Страх і трапятаньне прыйшлі на мяне, * і жах сьмерці абняў мяне.

І кажу: „Калі б меў крылы як голуб, * я б паляцеў і супачыў,

Уцёк бы далёка і пасяліўся бы ў пустэльні; * Шукаў бы сховішча ад буры і ад навальніцы."

Разгані іх, Госпадзе і разьдзялі языкі іх, * бо бачу гвалт і разлад у горадзе.

Удзень і ўночы ходзяць яны вакол па мурох ягоных, * а ўнутры яго - беззаконьне і крыўда.

Сярод яго - пастка і згуба, * мана і крывадушша не зыходзяць з ягоных вуліцаў.

Калі б мяне скрыўдзіў вораг, я б лягчэй гэта перажыў, * схаваўся бы ад яго.

Але ж ты быў маім прыяцелем, * сябрам і давераным;

З табою я жыў ў салодкім сумоўі, * разам хадзілі мы ў дом Божы.

Сьмерць нечакана прыйдзе на іх, і сыдуць жывыя ў бездань, * бо дамы і нутры іхнія поўныя злосьці.

Я ж буду клікаць Бога, * і Госпад захавае мяне ад загубы.

Увечары, раніцай і апоўдні буду жаліцца і ўздыхаць, * і Ён пачуе голас просьбы маёй.

Захавае ў бясьпецы душу маю ад напасьнікаў, * бо многа тых, што супраць мяне.

Бог пачуе і ўпакорыць іх, - Той, што пануе вечна, * бо яны не пакаюцца, Бога не баяцца.

Узьнялі руку сваю на прыяцеляў, * не датрымалі саюзу.

Вусны іх мякчэйшыя за масла, * а сэрцы іх скорыя да бітвы.

Словы іх больш пяшчотныя за аліву, * а ў сапраўднасьці ж гэта - вострыя мячы.

Ускладзі клопат твой на Госпада, і Ён падтрымае цябе: * не дазволіць ніколі праведніку пахіснуцца.

Ты ж, Госпадзе, зьвядзі іх у бездань загубы: * людзі лютыя і здраднікі не дажывуць да паловы дзён сваіх.

Ты ж, Госпадзе, надзея мая.

Слава... цяпер...