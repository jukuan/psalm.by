Псалом Давіда

Блаславі, душа мая, Госпада:

Госпадзе Божа мой, Ты вялікі наўзьдзіў. * Ты апрануўся ў веліч і красу,

Ты ахутаўся сьвятлом, быццам плашчом. * Ты расьцягнуў неба, быццам шацёр,

Хорамы Твае над водамі паставіў. * Ты робіш з хмараў калясьніцу сабе, ходзіш на крылах ветру.

Ты чыніш вятры пасланцамі Тваімі, * і слугамі Тваімі - полымя агню.

Ты ўмацаваў зямлю на асновах яе: * не пахісьнецца павек вякоў.

Безданьню, быццам вопраткаю, пакрыў Ты яе: * воды над гарамі сталі.

Ад пагрозы Тваёй яны ўзад падаліся, * ад грому голасу Твайго задрыжалі.

Горы ўзьняліся, даліны зышлі ў месцы, * якія Ты ім назначыў.

Ты ўстанавіў межы, якіх ім не перайсьці, * каб не пакрыць зноў зямлю.

Ты пасылаеш крыніцы ў рэкі, * што плывуць у далінах між гораў.

З іх п'юць усе зьвяры польныя, * аслы дзікія ў іх смагу сваю гасяць.

Каля іх птушкі нябесныя жывуць: * між скалаў чутны сьпеў іх.

З хорамаў Тваіх навадняеш горы: * зямля поўніцца плодам твораў Тваіх.

Ты вырошчваеш траву для жывёлы, зельле на пажытак чалавеку, * каб ён мог здабыць сабе ежу з зямлі:

Віно, што весяліць сэрца чалавека; аліву, што робіць твар сьветлым; * хлеб, што сэрца чалавека ўмацоўвае.

Дрэвы нізінныя маюць удосталь соку* - кедры лібанскія, што Ты іх насадзіў.

Там птушкі маюць гнёзды свае, * бусьлінае жыльлё ўзвышаецца над імі.

Горы высокія для дзікіх козаў, * шчыліны скалаў - сховішча для грызуноў.

Ты стварыў месяц, каб паказваў поры; * сонца знае час захаду свайго.

Пасылаеш цемру і надыходзіць ноч, * падчас якое выходзяць усе зьвяры лясныя.

Львяняты рыкаюць, шукаючы здабычы, * просячы ў Бога спажывы сабе.

Як толькі сонца ўзыдзе, яны хаваюцца* і кладуцца ў логавах сваіх.

Выходзіць чалавек да справаў сваіх* і да работы сваёй да вечара.

Якое багацьце твораў Тваіх, Госпадзе: * зямля поўная стварэньняў Тваіх.

Вось мора вялікае і прасторнае: * у ім рухаецца безьліч стварэньняў, зьвяроў вялікіх і малых.

Караблі плаваюць па ім, і кіт агромністы там, * якога Ты стварыў на пацеху сабе.

Усе яны чакаюць ад Цябе, * каб Ты даў ім спажыву ў свой час.

Ты ім даеш, і яны падбіраюць, * расчыняеш руку Тваю, і яны поўняцца ўсякім дабром.

Калі ж Ты адвяртаеш твар Твой ад іх, яны трывожацца; * адымаеш дух ад іх, і яны гібеюць, і ў пыл зноў вяртаюцца.

Пасылаеш Духа Твайго, і яны ажываюць, * і Ты абнаўляеш твар зямлі.

Няхай слава Гасподняя трывае давеку, * хай Госпад цешыцца з твораў сваіх.

Ён гляне на зямлю, і яна дрыжыць, * дакранецца да гораў, і яны дымяцца.

Праз усё жыцьцё маё буду хваліць Госпада, * буду ў песьнях славіць Бога майго, пакуль буду жыць.

Няхай прыемнай Яму будзе песьня мая: * я радуюся ў Госпадзе.

Няхай счэзнуць грэшнікі з зямлі і няхай ня будзе больш нягоднікаў. * Блаславі, душа мая, Госпада.

Слава... цяпер...