Начальніку хору. Песьня ўваскрасеньня

Сьпявай Госпаду, уся зямля! Слаўце ў песьнях імя Яго, * аддайце хвалу велічы Яго.

Скажыце Госпаду: „Якія цудоўныя творы Твае! * З-за велічы магутнасьці Тваёй дрыжаць перад Табою ворагі Твае.

Уся зямля хай пакланяецца Табе і пяе Табе, * хай славіць у песьнях імя Тваё, Усявышні!"

Прыйдзіце і гляньце на ўчынкі Божыя: * Ён учыніў цуды сярод сыноў людзкіх!

Ён перамяніў мора на сушу, і яны раку перайшлі пеша. * Таму і радуемся ў Ім.

У магутнасьці сваёй Ён пануе вечна; * вочы Ягоныя пільнуюць народы, каб не ўзьняліся бунтаўнікі.

Блаславіце, народы, Бога нашага, * і абвяшчайце славу велічы Яго.

Ён зьбярог жыцьцё душы нашай, * і назе нашай ня даў патыкнуцца.

Ты, Божа, дасьведчыў нас і выпрабаваў агнём, * як выпрабоўваюць срэбра.

Ты завёў нас у пастку, * усклаў на плечы нашыя цяжкае бярэмя;

Ты паклаў нас пад ногі людзям. * Мы перайшлі праз агонь і ваду, але Ты вывеў нас на свабоду.

Увайду ў дом Твой з цэлапаленьнямі, * і споўню перад Табою абяцаньні мае,

Што прамовілі вусны мае і язык мой, * калі я быў у бядзе.

Прынясу Табе тлустыя цэлапаленьні з дымам ахвярным з авечага тлушчу; * валоў і казлоў прынясу Табе.

Прыйдзіце, усе багабойныя, і я раскажу вам, * што ўчыніў Бог для душы маёй.

Я клікаў Яго вуснамі маімі* і ўзьвялічыў Яго языком маім.

Калі б у сэрцы маім я меў няправедныя намеры, * Госпад не выслухаў бы мяне.

Але Бог выслухаў мяне, * Ён пачуў голас маёй малітвы.

Блаславёны Бог, які не адкінуў просьбы маёй* і не аддаліў ад мяне сваёй міласэрнасьці.
