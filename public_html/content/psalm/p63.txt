Начальніку хору. Псалом Давіда.

Божа, пачуй голас мой, які ўзношу ў малітве, * сьцеражы маё жыцьцё ад пагарды ворага.

Схавай мяне ад намераў злачынцаў, * і ад зграі зласьлівых,

Якія навастрылі, як меч, языкі свае, * пускаюць атрутныя словы як стрэлы,

Каб употайку пацэліць у беззаганнага, * параніць яго зьнянацку, бяскарна.

Яны ўмацаваліся ў злым намеры, * намаўляюцца, каб употайку паставіць пасткі; * кажуць: „Хто нас убачыць?"

Задумваюць злачынствы, хаваюць свае намеры; * думкі і сэрцы кожнага поўныя хітрасьці.

Але вось Бог паражае іх стрэламі: * зьнячэўку пакрываюцца ранамі.

Язык іх уласны рыхтуе ім загубу; * усе, хто іх бачыць, хітаюць галовамі з асуджэньнем.

І страх абымае людзей, і яны славяць учынкі Божыя, * і разважаюць пра Ягоныя дзеі.

А праведнік цешыцца ў Госпадзе і спадзяецца на Яго, * і хваляцца ўсе правага сэрца.

Слава... цяпер...

