Малітва Майсея, чалавека Божага

Госпадзе, Ты быў прытулкам маім* з роду ў род.

Перш чым паўсталі горы, перад тым, як былі створаныя зямля і сусьвет, * Ты, Божа, спрадвеку і на ўсе вякі ёсьць.

Ты вяртаеш чалавека ў пыл, * кажучы: „Вяртайцеся, сыны людзкія!"

Бо тысяча гадоў у вачох Тваіх быццам дзень учарашні, што прамінуў, * і як страж начны.

Іхнія гады прападаюць, быццам сон уранку; * быццам трава, што раніцай расьце і квітнее, а вечарам, скошаная, ссыхае.

Сапраўды, мы гінем ад гневу Твайго; * суворасьць Твая напаўняе нас трывогаю.

Ты паставіў правіны нашыя перад вачыма Тваімі* і нашыя патаемныя грахі - перад сьветласьцю аблічча Твайго.

І ўсе дні нашыя зьнікаюць у гневе Тваім; * гады нашыя мінаюць, быццам уздых.

Век жыцьця нашага - семдзесят год, * а калі ў сілах - дык да васьмідзесяці;

І большасьць іх - турботы і марнасьць: * яны хутка мінаюць, і мы адлятаем.

Хто ведае сілу гневу Твайго, і суворасьць Тваю* паводле меры належнага Табе страху?

Навучы нас лічыць дні нашыя, * каб нам прыдбаць мудрасьць сэрца.

Вярніся, Госпадзе! Як доўга яшчэ? * Прыхіліся да благаньняў слугаў Тваіх.

Напоўні нас зранку міласэрнасьцю Тваёю, * каб нам цешыцца і радавацца.

Будзем радавацца і цешыцца праз усе дні, * за тыя дні, калі Ты нас упакорыў; * за гады, калі мы дазналі бяды.

Хай аб'явіцца моц Твая на слугах Тваіх, * і на сынах Тваіх - хвала Твая.

І хай будзе дабрыня Госпада Бога нашага на нас: * дай посьпех працы рук нашых, * і творы рук нашых блаславі.