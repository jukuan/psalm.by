Кіраўніку хору. На духавых прыладах. Псалом Давіда

Пачуй, Госпадзе, словы мае,* да ўздыханьняў маіх прыслухайся.

Будзь уважлівы да малітвы маёй, Уладару мой і Божа мой!* Бо да Цябе, Госпадзе, малюся:

Раніцай голас мой пачуй,* раніцай буду маліцца Табе і чакаць.

Бо Ты Бог не такі, што любіць беззаконьне:* крывадушнікам няма месца ў Цябе.

Нязбожныя не ўстаяць перад Табою,* Ты ненавідзіш усіх, што робяць беззаконьне;

Губіш усіх, што кажуць няпраўду.* Госпаду агідныя крыважэрныя і няшчырыя.

Я ж з вялікай ласкі Тваёй увайду ў дом Твой,* пакланюся сьвятыні Тваёй у страху перад Табою.

Госпадзе, у справядлівасьці Тваёй будзь мне правадыром,* насуперак ворагам маім выраўняй шлях перада мною.

Бо ў вуснах іх няма шчырасьці, сэрцы іх пустыя,* горлы іх - магілы адкрытыя, языкі іх лісьлівыя.

Судзі іх, Божа, хай абернуцца ў нішто намеры іх,* дзеля безьлічы бясчынстваў іх адкінь іх, бо яны паўсталі супраць Цябе.

Хай узрадуюцца ўсе, што спадзяюцца на Цябе,* хай цешацца давеку, і Ты будзеш ахоўваць іх.

Хай цешацца з Табою ўсе,* што любяць імя Тваё.

Бо Ты, Госпадзе, бласлаўляеш праведніка:* быццам шчытом, пакрываеш яго.