Начальніку хору. „Не загубі". Памятная песьня Давіда, калі Саўл паслаў сьцерагчы ягоны дом і забіць яго

Вызвалі мяне ад ворагаў маіх, Божа мой! * Абарані ад тых, што паўстаюць на мяне.

Выбаў мяне ад тых, што робяць беззаконьне; * ратуй ад мужоў крыві.

Вось яны цікуюць на душу маю; * дужыя зьбіраюцца супраць мяне. * Госпадзе, няма ўва мне ні граху ні правіны;

Яны зьбіраюцца і нападаюць на мяне, бязьвіннага. * Устань, выйдзі насустрач мне і глянь.

Ты ж, Госпадзе, Божа сілаў, Божа Ізраіля, * глянь і наведай усе народы, не шкадуй ніводнага з вераломных.

Увечары вяртаюцца яны, выюць, як сабакі, * ходзяць вакол па месьце.

Вось яны блюзьняць языкамі сваімі, * зьняважлівыя словы у іх на вуснах; * думаюць: „Хто нас пачуе?"

Але Ты, Госпадзе, пасьмяесься з іх, * Ты пасароміш усе народы.

На Цябе буду спадзявацца, Сіла мая, * бо Ты, Божа - мая абарона.

Бог мой, які мяне любіць, хай прыйдзе да мяне з дапамогаю, * хай дасьць мне радасьць бачыць паразу ворагаў маіх.

Разгані іх, Божа, хай народ мой ня горшыцца; * пасаром іх сілаю Тваёю і звалі іх з ног, Госпадзе, абаронца мой.

Кожнае слова вуснаў іхніх - грэх; хай заблытаюцца ва ўласнай пыхлівасьці* за праклёны і хлусьню, што яны пашыраюць.

Вынішч іх у гневе Тваім, зьнішчы іх, каб іх ня стала; * каб ведалі ўсе, што Бог пануе ў Якубе і аж да канцоў зямлі.

Увечар вяртаюцца яны, выюць, як сабакі, * ходзяць вакол па месьце.

Хай блукаюць у пошуках спажывы* і, не наеўшыся, скавычуць.

Я ж буду пяяць пра сілу Тваю, і зранку абвяшчаць Тваю міласэрнасьць, * бо Ты - мая абарона і прытулак у час бяды.

Буду пяяць Табе, Сіла мая! * Бо Ты, Божа - мой заступнік, Мой Бог, які мяне мілуе.