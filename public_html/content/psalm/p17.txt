Псалом 17

Кіраўніку хору. Песьня слугі Гасподняга Давіда, што пяяў Госпаду ў дзень, калі Госпад вызваліў яго з рук ворагаў ягоных і з рук Саўла

Люблю Цябе, Госпадзе, сіла мая!* Госпад - умацаваньне маё, крэпасьць мая і збаўца мой,

Бог мой, памочнік мой, надзея мая,* абаронца мой, рог збаўленьня майго, заступнік мой!

Госпада, хвалы годнага, паклічу* і вызвалюся ад ворагаў маіх.

Хвалі сьмерці агарнулі мяне,* і струмені загубы ўстрывожылі мяне,

Аблыталі мяне путы пякельныя* і сеці сьмерці мяне агарнулі.

У маім горы я паклікаў Госпада,* усклікнуў да Бога майго,

І Ён пачуў голас мой са сьвятыні сваёй,* мой кліч дайшоў да вушаў Ягоных.

І вось задрыжэла і захісталася зямля,* асновы гораў ускалыхнуліся ў страху і затрэсьліся,* бо Госпад загарэўся гневам.

Дым выйшаў ад гневу Ягонага, а з вуснаў Ягоных зьнішчальны агонь;* вугольле загарэлася ад Яго.

Нахіліў нябёсы і зышоў уніз, * а цёмная хмара была пад нагамі Ягонымі,

Сеў на хэрувімаў і паляцеў, * і нёсься на крылах ветру.

Ён зрабіў цемру заслонаю сабе, * а пакрыцьцём - цёмныя воды хмараў нябесных.

Перад Ягоным зьзяньнем разьбегліся хмары, * град і распаленае вугольле.

І загрымеў Госпад на небе, * Усявышні падаў голас свой.

Выпусьціў стрэлы свае і рассыпаў іх, * мноства маланак - і разагнаў іх.

І паказаліся крыніцы водныя, * і адкрыліся асновы сусьвету ад грознага слова Гасподняга, * ад подыху духа Ягонага гневу.

Ён працягнуў руку з вышыні і ўзяў мяне, * выцягнуў мяне з бездані воднай.

Вызваліў мяне ад моцнага ворага, * ад ненавісьнікаў маіх, дужэйшых за мяне.

Яны напалі на мяне ў дзень бяды маёй, * але Госпад быў мне абаронцам.

Ён вывеў на прастору і вызваліў мяне: * бо любіць мяне.

За праведнасьць маю ўзнагародзіў мяне Госпад. * Адплаціў мне за чысьціню рук маіх,

Бо я сьцярог шляхі Гасподнія, * і не адступіў, зграшыўшы, ад Бога майго.

Бо ўсе прысуды Ягоныя былі перада мною, * і я не цураўся Ягоных загадаў.

Я быў перад Ім беззаганны, * і высьцерагаўся граху.

І Госпад адплаціў мне згодна з маёй справядлівасьцю, * і паводле чысьціні рук маіх, як Ён сам бачыў.

Для міласэрнага Ты - міласэрны, * і чыніш высакародна з высакародным.

Са шчырым Ты - шчыры, * з хітрым - абачлівы.

Бо Ты выбаўляеш народ пакорлівы, * а гордыя вочы ўпакорваеш.

Бо Ты, Госпадзе, даеш сьвятло сьветачу майму, * прасьвятляеш, Божа мой, цемру маю.

З Табою я кідаюся на ўмацаваньні ворага, * дзякуючы Богу майму пераскокваю праз мур.

Дарога Божая беззаганная, Слова Гасподняе выпрабаванае вагнём. * Ён - шчыт абаронны для ўсіх, што спадзяюцца на Яго.

Бо хто ж бог апроч Госпада? * Ці ёсьць апора апроч Бога нашага?

Бог, які падперазаў мяне сілаю* і ўчыніў беззаганным шлях мой,

Ён даў нагам маім зграбнасьць лані, * паставіў мяне на вышынях,

Ён прывучыў рукі мае да бою, * а плечы - нацягваць лук масяжны.

Ты даў мне шчыт Твайго збаўленьня, * правая рука Твая мяне падтрымала, і навука Твая ўзьвялічыла мяне.

Ты пашырыў дарогу, па якой я ішоў, * і ногі мае не спатыкнуліся.

Я гнаўся за ворагамі маімі, * дагнаў іх, і не вярнуўся, пакуль іх не разьбіў.

Я разьбіў іх так, што яны палі ніц пад нагамі маімі* і не змаглі ўстаць.

Ты падперазаў мяне сілаю да бітвы, * і кінуў пад ногі мае тых, што супраціўляліся мне.

Ты змусіў да ўцёкаў ворагаў маіх, * і зьнішчыў тых, што ненавідзяць мяне.

Яны ўзьнялі крык, але не прыйшоў да іх збаўца. * Клікалі Госпада, але Той не пачуў іх.

Я разагнаў іх, як пыл на ветры, * растаптаў, як бруд на вуліцы.

Ты мяне выбавіў ад сварак людзкіх, * паставіў мяне галавою народаў.

Народ, якога я ня ведаў, служыць мне, * паслухмяны на мой першы кліч.

Чужынцы лісьлівяць мне. * Чужынцы бялеюць, дрыжаць і пакідаюць умацаваньні свае.

Хай жыве Госпад, блаславёны Бог мой, * і хай будзе праслаўлены Бог збаўленьня майго,

Бог, які адплаціў за мяне* і падпарадкаваў мне народы;

Што вызваліў мяне ад ворагаў маіх, * ўзьнёс над тымі, што працівіліся мне, і вырваў з рук гвалтаўніка.

Таму, Госпадзе, буду славіць Цябе між народамі* і пяяць песьню хвалы Імю Твайму;

Бо Ты даў каралю Твайму вялікую перамогу, * і явіў міласэрнасьць памазанцу Твайму Давіду і нашчадкам ягоным давеку.

Слава... цяпер...