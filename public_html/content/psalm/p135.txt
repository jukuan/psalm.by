Алілуя!

Слаўце Госпада, бо Ён добры, * бо вечная міласэрнасьць Яго.

Слаўце Бога багоў, * бо вечная міласэрнасьць Яго.

Слаўце Уладара ўладароў, * бо вечная міласэрнасьць Яго.

Ён адзін творыць цуды вялікія, * бо вечная міласэрнасьць Яго.

Ён у мудрасьці нябёсы стварыў, * бо вечная міласэрнасьць Яго.

Ён умацаваў зямлю на водах, * бо вечная міласэрнасьць Яго.

Ён стварыў сьветачы вялікія, * бо вечная міласэрнасьць Яго.

Сонца, каб днём кіравала, * бо вечная міласэрнасьць Яго.

Месяц і зоркі, каб кіравалі ноччу, * бо вечная міласэрнасьць Яго.

Ён пазабіваў першынцоў егіпцянаў, * бо вечная міласэрнасьць Яго.

І вывеў Ізраіля з-пад улады іх, * бо вечная міласэрнасьць Яго.

Рукою моцнаю і плячом напяты, * бо вечная міласэрнасьць Яго.

Ён разьдзяліў Чырвонае мора, * бо вечная міласэрнасьць Яго.

Ён правёў Ізраіля пасярод яго, * бо вечная міласэрнасьць Яго.

І скінуў фараона і войска яго ў Чырвонае мора, * бо вечная міласэрнасьць Яго.

Ён правёў народ свой праз пустэльню, * бо вечная міласэрнасьць Яго.

Ён паразіў вялікіх цароў, * бо вечная міласэрнасьць Яго.

Ён забіў цароў моцных, * бо вечная міласэрнасьць Яго.

Сіхона, цара амарэйскага, * бо вечная міласэрнасьць Яго.

І Ога, цара васанскага, * бо вечная міласэрнасьць Яго.

І аддаў зямлю іх у спадчыну, * бо вечная міласэрнасьць Яго.

У спадчыну Ізраілю, слузе свайму, * бо вечная міласэрнасьць Яго.

У нашым паніжэньні ўспомніў нас Госпад, * бо вечная міласэрнасьць Яго.

І выбавіў нас ад ворагаў нашых, * бо вечная міласэрнасьць Яго.

Ён дае спажыву ўсякай жывой істоце, * бо вечная міласэрнасьць Яго.

Слаўце Бога нябеснага, * бо вечная міласэрнасьць Яго.