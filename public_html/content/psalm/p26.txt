Псалом Давіда перад памазаньнем

Госпад - сьвятло і збаўленьне маё: * каго мне баяцца?

Госпад - абарона жыцьця майго: * перад кім мне дрыжаць?

Калі нападаюць на мяне злачынцы, каб зьесьці цела маё, * - ворагі і непрыяцелі мае, - яны спатыкаюцца і падаюць.

Хай стануць аблогаю супраць мяне, сэрца маё не збаіцца; * хай пойдуць на мяне з вайною, ня страчу надзеі.

Аднаго прашу ў Госпада, аднаго шукаю: * каб мне жыць у доме Гасподнім праз усе дні жыцьця майго,

Каб бачыць мне красу Гасподнюю* і аддавацца роздуму ў Ягонай сьвятыні.

Бо ў дзень бяды Ён мяне схавае ў шатры сваім, * схавае ў тайніку жыльля свайго, на скалу ўздыме мяне.

І вось цяпер уздымаю галаву маю* над ворагамі, што навокал мяне.

Прынясу ахвяру радасную ў шатры Яго, * запяю і буду ў псалмах хваліць Госпада.

Пачуй, Госпадзе, голас мой, калі я гукаю; * зьмілуйся нада мною і адгукніся мне.

Ад імя Твайго сэрца маё гаворыць: „Шукайце аблічча Майго".* Шукаю, Госпадзе, аблічча Тваё.

Не хавай аблічча свайго ад мяне, * у гневе не адкідай слугі Твайго.

Ты - мой памочнік, дык не адкідай мяне; * не пакідай мяне, Божа, Збавіцелю мой.

Нават калі б бацька і маці мае пакінулі мяне, * Госпад мяне да сябе прыгорне.

Навучы мяне, Госпадзе, шляху Твайго, * вядзі мяне па роўнай дарозе з увагі на ворагаў маіх.

Ня выдай мяне на волю непрыяцеляў маіх, * бо хлусьлівыя сьведкі і гвалтаўнікі паўсталі супраць мяне.

Веру, што ўбачу дабрыню Гасподнюю на зямлі жывых.

Чакай Госпада і будзь мужны; * няхай адважным будзе сэрца тваё, і спадзявайся на Госпада.

Слава... цяпер...