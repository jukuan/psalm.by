Песьня. Псалом Давіда

Бадзёрае сэрца маё, Божа, бадзёрае сэрца маё: * буду сьпяваць і граць Табе.

Прачніцеся, лера і гусьлі! * Я разбуджу сьвітаньне.

Буду славіць Цябе, Госпадзе, сярод людзей; * буду пяяць Табе сярод народаў.

Бо любоў Твая дасягае да нябёсаў, * і праўда Твая - да хмараў.

Узьнясіся вышэй за нябёсы, Божа, * і хай па ўсёй зямлі будзе хвала Твая!

Дапамажы нам правіцаю Тваёю і выслухай нас, * каб тыя, каго Ты любіш, выйшлі на свабоду.

Бог прамовіў у сьвятыні сваёй: * „Усьцешуся, разьдзялю Сіхэм, і даліну Сукот разьмеру.

Мой Галаад, Мая зямля Манасіі, * Эфраім - шалом галавы Маёй, Юда - скіпетар Мой.

Мааб - умывальная чаша Мая; * на Ідумэю бот свой пастаўлю, * над Філістыяй запаную".

Хто ўвядзе мяне ва ўмацаваны горад? * Хто давядзе мяне да Эдому?

Ці Ты, Божа, адкінуў нас* і ўжо не выходзіш, Божа, з нашымі войскамі?

Дапамажы нам супраць ворага; * бо людзкая падтрымка дарэмная.

З Богам явім сілу: * Ён патопча нашых ворагаў.