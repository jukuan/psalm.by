
Алілуя!

Люблю Госпада, * бо Ён пачуў голас маленьня і просьбы маёй.

Ён схіліў слых свой да мяне: * таму буду клікаць Яго праз усе дні жыцьця майго.

Путы сьмерці аблуталі мяне, * боль сьмяротны агарнуў мяне, * сум і цярпеньні апанавалі мяне.

Тады я паклікаў імя Гасподняе: * „Госпадзе, збаў душу маю!"

Госпад праведны і ласкавы, * Бог наш міласэрны.

Госпад ахоўвае простых: * я быў у бядзе і Ён выбавіў мяне.

Вярніся, душа мая, да твайго супакою, * бо Госпад зрабіў дабро табе.

Ён захаваў душу маю ад сьмерці, * вочы ад сьлёзаў, і ногі ад падзеньня.

Буду хадзіць перад Госпадам у краіне жывых.
