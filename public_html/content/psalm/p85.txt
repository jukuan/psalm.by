Малітва Давіда

Нахілі, Госпадзе, вуха Тваё, і пачуй мяне, * бо я бедны і ўбогі.

Сьцеражы душу маю, бо я Табе адданы; * збаў слугу Твайго, які спадзяецца на Цябе.

Зьмілуйся нада мною, Госпадзе, * бо Цябе клічу ўвесь дзень.

Узрадуй душу слугі Твайго, * бо да Цябе, Госпадзе, узношу сэрца маё.

Бо Ты, Госпадзе, добры і ласкавы, * і шматміласэрны да тых, што клічуць Цябе.

Пачуй, Божа, малітву маю, * будзь уважлівы да голасу просьбы маёй.

У дзень суму майго клічу Цябе, * і Ты пачуеш мяне.

Між багоў няма роўнага Табе, Госпадзе, * няма ўчынкаў падобных да Тваіх.

Усе народы, створаныя Табою, прыйдуць і паклоняцца Табе, Госпадзе, * і славу аддадуць імю Твайму.

Бо Ты вялікі і творыш цуды, * Ты - Бог адзіны.

Навучы мяне, Госпадзе, шляхом Тваім, * каб мне жыць згодна з Тваёй праўдаю,

І каб сэрца маё ўсцешылася* ў страху імя Твайго.

Буду хваліць Цябе, Госпадзе Божа мой, ад усяго сэрца майго* і буду славіць імя Тваё на ўсе вякі

Бо міласэрнасьць Твая да мяне вялікая: * Ты ўзьняў душу маю з бездані апраметнай.

Божа, гордыя паўсталі супраць мяне, * і бунтаўнікі шукаюць душы маёй, не маючы Цябе перад вачамі сваімі.

Але Ты, Госпадзе Божа, шчодры і дабратлівы, * даўгацярплівы, шматміласэрны і праведны.

Глянь на мяне і зьмілуйся нада мною; * дай сілу Тваю слузе Твайму, і збаў сына слугі Тваёй.

Дай мне знак Тваёй спагадлівасьці, * каб ненавісьнікі мае ўбачылі і засаромеліся,

Бо Ты, Госпадзе, дапамог мне* і ўсьцешыў мяне.

