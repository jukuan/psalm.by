Кіраўніку хора. Песьня Давіда ў час трывогі

Госпадзе, на Цябе спадзяюся: ня дай мне пасаромецца ніколі. * Вызваль мяне ў справядлівасьці Тваёй.

Нахілі вуха Тваё да мяне, * і прыйдзі хутчэй збавіць мяне!

Будзь для мяне скалой абарончай, * умацаваньнем, дзе б мне знайсьці ратунак.

Бо Ты - мая скала і ўмацаваньне. * Дзеля імя Твайго вядзі мяне і кіруй мною.

Выведзі мяне з сеці, якую на мяне паставілі, * бо Ты мой надзейны прытулак.

У рукі Твае аддаю дух мой, * Ты ж вызваліш мяне, Госпадзе, Божа верны.

Ты ненавідзіш тых, што пакланяюцца нікчэмным ідалам, * я ж спадзяюся на Госпада.

Буду радавацца і цешыцца з міласэрнасьці Тваёй, * бо Ты глянуў на гора маё, адняў ад душы маёй сум.

Ты не аддаў мяне ў рукі непрыяцеля, * але паставіў ногі мае на месцы прасторным.

Зьмілуйся нада мною, Госпадзе, бо я ў бядзе, * ад суму саслаблі вочы мае, душа мая і нутро маё.

Жыцьцё маё марнее ад гора, і гады мае ад стогнаў; * саслабла ад суму сіла мая, і косьці мае высахлі.

Я стаў сьмяхоцьцем для ўсіх ворагаў маіх, * ганьбаю для суседзяў, пудзілам для знаёмых.

Хто мяне ўбачыць вонках, * уцякае ад мяне,

Забыты, выкінуты з сэрца, быццам мёртвы, * я стаўся як разьбіты посуд.

Я чуў шэпты многіх* - жах навокал!

Тыя, што змаўляліся супраць мяне, * намерваліся пазбавіць мяне жыцьця.

Я ж спадзяюся на Цябе, Госпадзе, * і кажу: „Ты - Бог мой".

У рукох Тваіх доля мая: * выратуй мяне з рук ворагаў і тых, што перасьледуюць мяне.

Прасьвятлі сьвятлом аблічча Твайго слугу Твайго, * збаў мяне ў міласэрнасьці Тваёй.

Госпадзе, ня дай мне пасаромецца, * бо я клічу Цябе.

Няхай нязбожныя пакрыюцца сорамам, * і няхай моўчкі зыдуць у апраметную.

Хай зьнямеюць хлусьлівыя вусны, * што з пагардаю нахабна абмаўляюць праведнага.

Вялікая Твая, Госпадзе, дабрыня, * якую Ты зьбярог для тых, што баяцца Цябе,

І якую яўляеш на вачох у людзей* тым, хто на Цябе спадзяецца.

Ты пакрываеш іх ценем аблічча Твайго ад намоваў людзкіх, * у намёце сваім хаваеш іх ад языкоў сварлівых.

Блаславёны Госпад, * што дзівосную міласэрнасьць сваю явіў мне ў абарончым месьце.

Я ж у зьбянтэжанасьці сваёй казаў: * „Адкінуты я ад Твайго аблічча!"

Але Ты пачуў голас малітвы маёй, * калі я клікаў Цябе.

Любіце Госпада, * усе сьвятыя Яго!

Госпад сьцеражэ верных, * а гордым дае належную адплату з лішкам.

Будзьце добрай думкі, і хай вашае сэрца будзе адважнае, * усе вы, што спадзяецеся на Госпада.