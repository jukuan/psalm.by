Кіраўніку хору, Ідуфуму. Псалом Давіда

Я сказаў: „Буду зважаць на шляхі мае, каб не зграшыць языком; * утаймую вусны мае, пакуль я ў прысутнасьці нязбожных".

Занямеў я, стаў маўклівы бязьмерна, * хоць боль мой узмоцніўся.

Але вось сэрца маё загарэлася, * ад думак маіх запалаў агонь у нутры маім, * і словы сарваліся з языка майго.

Дай мне, Госпадзе, пазнаць мой канец і лік дзён маіх, * каб я ведаў нязначнасьць маю.

Вось Ты адмерыў мне некалькі пядзяў дзён, * і жыцьцё маё нішто перад Табою: * Марнасьць кожны жывы чалавек.

Сапраўды як цень мінае чалавек, * марна мітусіцца, зьбірае скарбы і ня ведае, хто іх забярэ.

Так вось і цяпер, Госпадзе, чаго мне чакаць? * У Табе надзея мая.

Выбаў мяне ад усіх бясчынстваў маіх, * не аддай мяне дурню на глум.

Я маўчу, вуснаў маіх не раскрываю, * бо гэта Ты ўчыніў.

Адхілі ад мяне ўдар Твой, * бо гіну ад узмаху рукі Тваёй.

Пакараньнем за правіны Ты выпраўляеш чалавека, * як павуціньне, жыцьцё ягонае перад Табою. * Марна мітусіцца кожны чалавек.

Выслухай, Госпадзе, малітву маю, пачуй мой кліч, * ня будзь глухі да плачу майго, бо я толькі госьць у Цябе, * прыхадзень - як і ўсе продкі мае.

Пашкадуй мяне, каб я мог аддыхацца, перш як адыду* і больш ня будзе мяне.