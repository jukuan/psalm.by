Кіраўніку хору. На струнных прыладах. Песьня Давіда

Калі я клікаў, Ты пачуў мяне,* Божа мой справядлівы.

Ты ўзьняў мяне, калі я быў прыгнечаны,* - зьмілуйся нада мною і пачуй малітву маю.

Дакуль сэрцы вашыя, сыны людзкія, будуць ацяжэлымі?* Чаму любіце пустое і шукаеце няпраўду?

Ведайце: дзіву годным робіць Госпад сьвятога свайго;* Госпад пачуе мяне, калі буду клікаць Яго.

Дрыжыце і пакіньце грашыць,* разважайце ў сэрцах вашых, на ложах вашых моўчкі!

Прынясіце належныя ахвяры* і спадзявайцеся на Госпада.

Шмат хто кажа: „Хто нам пакажа шчасьце?"* Госпадзе, Ты прасьвятліў нас зьзяньнем твару Твайго.

Ты напоўніў сэрца маё радасьцю,* большаю за радасьць тых, каму ўрадзіла ўдосталь пшаніцы, віна і алею.

Як толькі лягу, спакойна засынаю,* бо Ты адзіны, Госпадзе, захоўваеш мяне ў бясьпецы.
