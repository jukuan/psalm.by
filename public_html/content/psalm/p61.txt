Начальніку хору Ідыфума. Псалом Давіда

Толькі ў Богу душа знаходзіць спачынак, * ад Яго прыходзіць мне дапамога.

Толькі Ён - моц мая і збаўленьне, * Ён мой абаронца, і я не пахіснуся.

Дакуль будзеце нападаць на чалавека, * усе разам старацца зваліць яго,

Быццам пахілую сьцяну* або мур, што развальваецца?

Яны задумалі скінуць мяне з вышыні, * зьвярнуліся да хлусьні;

Вуснамі сваімі бласлаўляюць, * а ў сэрцы праклінаюць.

Толькі ў Богу знойдзеш супакой, душа мая, * бо на Яго надзея мая.

Толькі Ён - моц мая і збаўленьне, * Ён мой абаронца, і я не пахіснуся.

Богу збаўленьне маё і хвала, * сіла мая; у Богу мой прытулак.

У кожны час спадзявайцеся на Яго, людзі! * Раскрыйце сэрцы вашыя перад Ім: Бог - наш прытулак.

Сыны людзкія - як подых ветру; * сыны магутных - марнасьць;

Калі іх пакласьці на шалі, яны ўзносяцца ўгару, * усе разам яны лягчэйшыя за подых.

Не спадзявайцеся на гвалт і не хваліцеся рабункамі; * да багацьцяў, - хоць бы яны і расьлі, - не прывязвайце сэрцаў.

Госпад сказаў слова; * я чуў пра дзьве рэчы:

„Сіла ў Бога, і міласэрнасьць ў Цябе, Госпадзе; * Ты аддаеш кожнаму паводле ўчынкаў яго".