Псалом Давіда

Госпадзе, Цябе клічу: пачуй мяне; * будзь уважлівы да голасу маленьня майго, калі я клічу Цябе.

Хай малітва мая ўзыдзе да Цябе, быццам кадзіла, *і ахвярай вячэрняй будзе ўздыманьне рук маіх.

Пастаў, Госпадзе, ахову вуснам маім, * і сьцеражы дзьверы губ маіх.

Ня дай ухіліцца сэрцу майму да благіх намераў, * каб мне не шукаць прычыны да ўчынкаў нягодных

З людзьмі, якія чыняць бясчынствы, * каб не пакаштаваць мне ласункаў іх.

Хай праведнік па-добраму дакарае і нагадвае мне: * алей грэшнікаў не намасьціць галавы маёй. * Супраць злосьці іх я буду ўвесь час маліцца.

Уладары іх, расьсеяныя між скалаў, * Пачуюць, якія лагодныя словы мае.

Быццам узараная зямля, * так косьці іх раскіданыя па апраметнай.

Бо да Цябе, Госпадзе Божа мой, зьвернутыя вочы мае; * на Цябе спадзяюся: не загубі душы маёй.

Сьцеражы мяне ад сеці, што на мяне паставілі, * ад пасткі людзей нягодных.

Хай усе нязбожныя патрапяць у сеці свае, * я ж адзін перайду бясьпечна.