Псалом Давіда

Клічу Цябе, Госпадзе, Умацаваньне маё, * не маўчы мне ў адказ, каб я ня стаўся падобным да тых, што зыходзяць у магілу.

Пачуй голас малітвы маёй, калі клічу Цябе, * калі ўздымаю рукі да сьвятыні Тваёй.

Не загубі мяне з грэшнікамі* і з тымі, што чыняць беззаконьне,

Што гавораць пра супакой з бліжнімі сваімі, * а ў сэрцах хаваюць злыя намеры.

Дай ім паводле іхніх учынкаў* і паводле велічы злачынстваў іх.

Паводле твораў рук іхніх адплаці ім, * дай ім тое, на што заслужылі.

Яны не зважаюць на дзеі Гасподнія і на творы рук Ягоных, * дык няхай Ён іх зруйнуе і больш не адбудуе.

Блаславёны Госпад, * бо Ён пачуў голас малітвы маёй;

Госпад - мая сіла і шчыт мой. * Сэрца маё спадзявалася на Яго, і Ён дапамог мне;

Дзеля гэтага радуецца сэрца маё, * і я слаўлю Яго ў песьнях.

Госпад - сіла народу свайго, * замак абарончы для свайго памазанца.

Збаў людзей Тваіх і блаславі набытак Твой, * будзь ім пастырам і апекуном на ўсе вякі.