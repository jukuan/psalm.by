Псалом Давіда

Да Цябе, Госпадзе, узношу душу маю: * Божа мой, на Цябе спадзяюся, ня дай мне зазнаць сораму:

Хай не сьмяюцца з мяне ворагі мае. * Бо ўсе, што спадзяюцца на Цябе, не пасаромеюцца.

Хай будзе пасаромлены той, * хто не датрымлівае слова без прычыны.

Пакажы мне шлях Твой, Госпадзе, * навучы мяне шляхоў Тваіх.

Кіруй мною ў праўдзе Тваёй і навучы мяне, * бо Ты Бог і Збаўца мой: на Цябе заўсёды спадзяюся.

Згадай міласэрнасьць Тваю, Госпадзе, * міласэрнасьць, што трывае вечна.

Ня будзь памятлівы грахоў маёй маладосьці і правінаў маіх, * але ўспомні ў міласэрнасьці Тваёй мяне, дзеля дабрыні Тваёй, Госпадзе.

Госпад - добры і справядлівы; * Ён навучае грэшнікаў шляхоў сваіх.

У справядлівасьці Ён кіруе пакорнымі, * настаўляе лагодных на праўду.

Усе сьцежкі Гасподнія - ласка і праведнасьць* для тых, што захоўваюць Яго наказы і запаветы.

Дзеля імя Твайго, Госпадзе, * адпусьці грэх мой, бо ён вялікі.

Хто той чалавек, што баіцца Госпада? * Госпад пакажа яму, які абраць шлях.

Сам ён зазнае шчасьця, * а нашчадкі яго будуць мець у спадчыну зямлю.

Госпад спагадлівы да тых, што баяцца Яго, * і дае пазнаць ім свой запавет.

Вочы мае заўсёды зьвернутыя да Госпада, * бо Ён сам вызваліць з сеці ногі мае.

Глянь на мяне і зьмілуйся нада мною, * бо я самотны і няшчасны.

Сунімі жальбу сэрца майго, * вызвалі мяне з маёй сьцятасьці.

Глянь на маю бяду і цяжкасьці, * і адпусьці мне ўсе правіны мае.

Глянь на безьліч ворагаў маіх, * што нянавісьцю лютаю ненавідзяць мяне.

Сьцеражы мяне і вызвалі мяне, * каб мне ў спадзяваньні на Цябе не зазнаць сораму.

Хай праведнасьць і бязьвіннасьць будуць мне абаронаю, * бо на Цябе, Госпадзе, спадзяюся.

Вызвалі, Госпадзе, Ізраіля, * ад усіх бедаў яго.