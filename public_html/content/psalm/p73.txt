Навука Асафа

Чаму Ты, Госпадзе, зусім нас адкінуў, * чаму загарэўся гневам на авечак статку Твайго?

Прыгадай гурт Твой, які Ты прыдбаў сабе напачатку, * спадчыну, якую Ты набыў; * гару Сыён, на якой Ты заснаваў жытло сабе.

Накіруй крокі Твае да руінаў, якім няма канца: * вораг спустошыў усё ў сьвятыні.

Ворагі Твае рычаць сярод збораў Тваіх, * паставілі сьцягі свае на знак перамогі,

Не зважаючы на нішто, * пры ўваходзе высока

Быццам у гушчары, яны вырубілі ўсе ейныя брамы; * секерай і молатам разьбілі яе.

Агнём пусьцілі сьвятыню Тваю, * на зямлі апаганілі месца, дзе жыве імя Тваё.

Сказалі ў сэрцы сваім: „Зьнішчым усіх іх".* Спалілі ўсе Божыя месцы збораў у краіне.

Знакаў нашых больш не відаць, няма прарока, і няма сярод нас нікога, хто б ведаў, як доўга так будзе.

Дакуль, Божа, вораг будзе зьдзекавацца? * Ці ж вечна непрыяцель будзе зьневажаць імя Тваё?

Чаму адвяртаеш руку Тваю, * руку Тваю правую трымаеш схаванаю?

Ты ж, Божа, - Уладар наш спрадвеку, * Ты чыніш збаўленьне пасярод зямлі.

Ты разьдзяліў мора сілаю Тваёю, * скрышыў галовы зьмяіныя ў вадзе.

Ты раздрабіў лоб левіятана, * марскім пачварам аддаў яго на спажыву.

Ты адчыніў крыніцы і струмені, * Ты высушыў паўнаводныя рэкі.

Твой дзень і Твая ноч. * Ты стварыў месяц і сонца.

Ты ўстанавіў межы зямлі, * лета і зіму стварыў Ты.

Прыгадай, як вораг некалі глуміўся з Госпада, * і народ бязглузды зьневажаў імя Тваё.

Не аддай каршуну жыцьця галубкі Тваёй, * ніколі не забудзься на жыцьцё ўбогіх Тваіх.

Успомні саюз Твой, * бо зямныя сховішчы і палі напоўніліся гвалтам.

Няхай прыгноблены не вернецца з сорамам, * няхай бедны і ўбогі хваляць імя Тваё.

Устань, Божа, абарані справу Тваю, * памятай зьнявагу, якую Табе кожны дзень паказваў неразумны.

Не забудзься на крык Тваіх праціўнікаў. * Голас тых, што паўстаюць супраць Цябе, няспынна ўзносіцца ўгору.

Слава... цяпер...
