Начальніку хору. Навука Давіда

пасьля таго, як прыйшоў Дойк Ідумэйскі і данёс Саўлу, сказаўшы, што Давід прыйшоў у дом Абіэлеха

Чаго хвалішся злосьцю, * вяльможны нягоднік?

Увесь час думаеш пра загубу; * язык твой, крывадушнік, востры як брытва.

Любіш зло больш за дабро, * хлусьню больш за праўду.

Любіш усе згубныя размовы, * язык вераломны!

Таму зьнішчыць цябе Бог, на вякі адкіне цябе, * вырве з твайго жытла і выкараніць з зямлі жывых.

Праведнікі ўбачаць і спалохаюцца; * будуць сьмяяцца з яго і казаць:

„Вось чалавек, што не захацеў мець Бога сваім заступнікам, * але спадзяваўся на мноства багацьцяў сваіх і мацнеў у сваёй пыхлівасьці".

Я ж, быццам аліўнае дрэўца, што цьвіце ў доме Божым, * буду спадзявацца заўсёды на Божую міласэрнасьць.

Буду хваліць Цябе давеку за ўсё, што Ты ўчыніў, * і праслаўляць імя Тваё, бо добра гэта перад абліччам сьвятых Тваіх.