Псалом Давіда навучальны

Шчасьлівы той, каму адпушчаныя правіны* і чые грахі пакрытыя.

Шчасьлівы той, каму Бог віны не залічыць, * і ў каго ў душы няма падману.

Пакуль я маўчаў, ссохлі косьці мае* сярод несьціханых стогнаў маіх.

Бо ўдзень і ўночы цяжыла нада мною рука Твая, * сіла мая гібела, быццам у час летняй сьпёкі.

Я вызнаў грэх мой перад Табою, * і не схаваў віны маёй.

Сказаў: „Вызнаю няправеднасьць маю перад Госпадам".* І Ты дараваў мне віну грэху майго.

Да Цябе будзе маліцца кожны верны ў час патрэбы. * Нават калі хвалі водныя будуць бушаваць навокал, яго яны не дасягнуць.

Ты мой прытулак: захавай мяне ад перасьледу, * ахіні мяне радасьцю збаўленьня майго.

„Навучу цябе і пакажу табе шлях, па якім ісьці; * буду табе дарадцам і не спушчу з цябе вачэй Маіх.

Дык ня будзь як конь або мул, што ня маюць розуму, * якім патрэбныя цуглі і ўзда, бо інакш ня пойдуць да цябе".

Шмат бедаў у бязбожнага, * але міласэрнасьць агортвае таго, хто спадзяецца на Госпада.

Весяліцеся і цешцеся ў Госпадзе, усе праведнікі: * радуйцеся голасна, людзі чыстага сэрца.

Слава...цяпер...