Павучальная песьня Ефама ізраільцяніна

Давеку буду славіць у песьнях міласьць Госпада, * вуснамі буду абвяшчаць вернасьць Тваю ва ўсіх пакаленьнях.

Бо Ты сказаў: „Ласка ўгрунтаваная давеку";* вернасьць сваю Ты ўмацаваў на нябёсах.

„Я заключыў саюз з выбраным Маім, * кляўся слузе майму Давіду:

На век захаваю патомства тваё, * пасад твой умацую ва ўсіх пакаленьнях".

Нябёсы славяць цуды Твае, Госпадзе, * і вернасьць Тваю - хоры сьвятых.

Хто на нябёсах роўны Госпаду? * Хто сярод сыноў Божых падобны да Госпада?

Страшны Бог на зборы сьвятых, * вялікі і грозны для ўсіх, што вакол Яго.

Госпадзе, Божа сілаў, хто роўны Табе? * Магутны Ты, Госпадзе, і праўда Твая атачае Цябе.

Ты загадваеш гордаму мору, * і ўзбураныя хвалі яго суцішаеш.

Ты патаптаў Рагаба, быццам працятага; * магутным плячом Тваім ты разагнаў ворагаў Тваіх.

Тваё неба і Твая зямля; * Ты заснаваў сусьвет, і ўсё, што яго напаўняе.

Ты стварыў Поўнач і Поўдзень; * Гэрмон і Табар у імю Тваім цешацца.

Магутнае плячо Тваё, моцная рука Твая, * высока ўзьнесеная правіца Твая.

Справядлівасьць і закон - асновы пасаду Твайго; * ласка і вернасьць ідуць перад Табою.

Блаславёныя людзі, што ўмеюць радавацца; * яны ходзяць у сьвятле аблічча Твайго, Госпадзе.

Імем Тваім заўжды цешацца, * і справядлівасьць Твая ўзвышае іх.

Ты - краса іхняе сілы. * Твая прыхільнасьць уздымае ўгору рог наш.

Наш шчыт - Госпад, * і Сьвяты Ізраіля - наш уладар.

Некалі Ты гаварыў сьвятым Тваім у аб'яўленьні: * „Я ўсклаў карону на мужнага, узьняў выбранца з народу;

Знайшоў Давіда, слугу Майго, * сьвятым алеем Маім памазаў яго.

Мая рука будзе заўсёды на ім, * і плячо маё будзе ўмацоўваць яго.

Вораг ня зможа нічога супраць яго, * і беззаконьнік ня будзе яго прыцясьняць.

Скрышу праціўнікаў ягоных перад ім, * паб'ю тых, што ненавідзяць яго.

Вернасьць і ласка Мая будуць з ім, * і Маім імем рог ягоны ўзнясецца высока.

Я працягну ягоную руку на мора, * правіцу ягоную - на рэкі.

Ён будзе клікаць мяне: * "Ты Айцец мой, Бог мой, скала збаўленьня майго".

А я пастаўлю яго першародным, * найвышэйшым сярод уладароў зямлі.

Захаваю для яго міласьць Маю давеку, * саюз Мой з ім будзе непахісны.

Вечным зраблю род ягоны, * а пасад ягоны - як дні неба.

Калі ж сыны ягоныя пакінуць Мой закон, * і ня будуць хадзіць згодна з Маімі запаветамі,

Калі парушаць пастановы Мае* і ня будуць слухацца загадаў Маіх,

Розгаю буду караць іхняе злачынства, * і ўдарамі - іхнюю правіну.

Але ласкі маёй не адыму, * і не адмяню вернасьці Маёй;

Не парушу саюзу Майго, * і не зьмяню таго, што выйшла з вуснаў Маіх.

Раз прысягнуў Я сьвятасьцю Маёю: * Давіду напэўна не схлушу!

Род ягоны будзе вечна трываць, * і пасад ягоны перада Мною як сонца.

Як месяц, - верны сьведка на небе, * - ён будзе стаяць давеку".

Але вось Ты пакінуў, пагрэбаваў, * разгневаўся на памазанца Твайго.

Ты пагардзіў саюзам слугі Твайго, * зьняславіў ягоную карону на зямлі.

Ты разваліў усе ягоныя муры, * ягоныя ўмацаваньні абярнуў у руіну.

Рабуюць яго ўсе, што праходзяць міма, * ён стаўся пасьмешышчам для суседзяў сваіх.

Ты ўзьнёс угору правіцу напасьнікаў, * усьцешыў усіх ягоных ворагаў.

Ты нават адвярнуў назад вастрыё мяча ягонага, * не падтрымаў яго ў бітве.

Ты зьнішчыў ягоны бляск* і скінуў пасад ягоны на зямлю.

Ты скараціў дні ягонай маладосьці, * пакрыў яго сорамам.

Дакуль, Госпадзе, будзеш хавацца? * Дакуль будзе гнеў Твой гарэць, як агонь?

Прыгадай, які кароткі мой век: * якімі нязначнымі стварыў Ты ўсіх людзей!

Хто той жывы, што ня ўбачыць сьмерці, * і ўратуе душу сваю з апраметнай?

Дзе, Госпадзе, Твае ранейшыя ласкі, * якія Ты ў вернасьці Тваёй абяцаў Давіду?

Памятай, Госпадзе, пра ганьбу слугаў Тваіх, * якую ў сэрцы сваім нашу ад усіх народаў;

Як зьневажаюць праціўнікі Твае, Госпадзе, * і зьнеслаўляюць сьляды памазанца Твайго.

Хай будзе блаславёны Госпад давеку! * Хай будзе так! Хай будзе так!

Слава... цяпер...