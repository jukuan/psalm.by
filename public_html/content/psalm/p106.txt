
Алілуя!

Слаўце Госпада, бо Ён добры, * бо вечная міласэрнасьць Яго!

Хай скажуць так усе, вызваленыя Госпадам, * якіх Ён вызваліў з рукі праціўніка

І якіх сабраў з усіх краінаў* - з усходу і захаду, з поўначы і поўдня.

Яны блукалі па пустэльні, па безлюдзьдзі* і не знаходзілі месца, дзе б ім жыць.

Цярпелі голад і смагу, * і душа ў іх зьнемагала.

Тады ў горы сваім яны паклікалі Бога, * і Ён вызваліў іх ад іхніх бедаў.

І завёў простай дарогаю* да іхняга жытла.

Дык хай славяць Госпада за Ягоную дабрыню, * і за цуды, што явіў Ён сыном людзкім.

Ён напаіў сасьмяглую душу* і згаладалую напоўніў дабротамі.

Яны сядзелі ў цемры і ценю сьмерці, * скаваныя горам і закутыя жалезам.

Бо яны не скарыліся перад словам Божым, * не лічыліся з воляю Найвышэйшага.

Іхняе сэрца Ён скарыў бядою; * яны спатыкнуліся, і не было ім дапамогі.

Тады яны ў скрусе клікалі Госпада, * і Ён вызваліў іх ад іхніх бедаў.

Ён вывеў іх з цемры і ценю сьмерці, * і разьбіў іхнія кайданы.

Хай славяць Госпада за Ягоную дабрыню, * і за цуды, што явіў Ён сыном людзкім.

Бо Ён разьбіў медныя брамы* і скрышыў жалезныя замкі.

Неразумныя, яны занядужалі з-за сваіх правінаў* і цярпелі за свае бясчынствы.

Усякая страва была агіднай для іхняй душы, * і яны наблізіліся да брамы сьмерці.

Тады яны ў скрусе паклікалі Госпада, * і Ён вызваліў іх ад іхніх бедаў.

Паслаў слова сваё, * каб іх вылечыць і ўратаваць ад загубы.

Хай славяць Госпада за Ягоную дабрыню, * і за цуды, што явіў Ён сыном людзкім.

Няхай прыносяць Яму ахвяры хвалы* і абвяшчаюць з радасьцю Ягоныя ўчынкі.

Тыя, што на караблях плаваюць па моры* і займаюцца гандлем на вялікіх водах,

Бачаць учынкі Гасподнія* і Ягоныя цуды ў марской глыбіні.

Вось Ён сказаў, і ўзьняўся буйны вецер* і падняў высока марскія хвалі.

Узьнесьліся яны пад самае неба, спусьціліся ў бездань, * і душа іхняя млела ад жаху.

Хістаюцца яны і бадзяюцца як п'яныя, * і ўся мудрасьць іхняя бездапаможная.

Тады яны ў скрусе клікалі Госпада, * і Ён вызваліў іх ад іхняй бяды.

Ён перамяніў буру ў лагодны ветрык, * і змоўклі марскія хвалі.

Яны цешацца, што ўсё сьціхла, * і Ён прыводзіць іх да жаданага прыстанку.

Хай славяць Госпада за Ягоную дабрыню, * і за цуды, што явіў Ён сыном людзкім.

Хай узьвялічваюць Яго на народных зборах* і на радзе старэйшых хай Яго праслаўляюць.

Ён ператварыў рэкі ў пустэльню, * а крыніцы водаў - у сушу,

Зямлю ўраджайную ў бясплодны стэп* з-за злосьці ейных жыхароў.

Ён перамяніў пустэльню ў возера, * а сухую зямлю - у край крыніцаў.

Там Ён пасяліў згаладалых, * каб заснавалі сабе жытло,

Каб засявалі нівы, садзілі вінаграднікі* і зьбіралі багаты ўраджай.

Ён блаславіў іх, і яны размножыліся; * даў ім таксама нямала жывёлы.

Пасьля іх паменшала, * і яны заняпалі ад гора і ўціску.

Але Той, хто князёў пакрывае ганьбаю* і пасылае іх блукаць па бездарожных пустках,

Узьняў гаротнага з бяды, * і род ягоны памножыў, быццам статак авечак.

Бачаць гэта праведныя і радуюцца, * і злосьць затуляе вусны свае.

Хто мудры, хай возьме гэта пад увагу* і добра зразумее ласкі Гасподнія.

Слава... цяпер...
