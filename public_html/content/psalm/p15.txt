Песьня Давіда

Сьцеражы мяне, Божа,* бо на Цябе спадзяюся.

Кажу Госпаду: „Ты - Госпад мой,* у дабры маім ня маеш патрэбы".

Да сьвятых, што жывуць на Ягонай зямлі, * Ён выявіў дзівосную дабразычлівасьць.

Памножацца і паскорацца цярпеньні тых,* што ідуць да чужога бога.

Я ня буду браць удзелу ў іхніх крывавых ахвярах,* вусны мае не памянуць іхніх імёнаў.

Госпад - частка спадчыны маёй і чашы маёй: * Ты трымаеш маю долю ў руцэ Тваёй.

Спадчына выпала мне ў прыгожай аколіцы, * частка мая вельмі мілая мне.

Бласлаўляю Госпада за тое, што даў мне разважнасьць, * што нават уночы сэрца маё навучае мяне.

Госпад заўжды перада мною, * Ён праваруч мяне, дык не пахіснуся.

Дзеля гэтага цешыцца сэрца маё, * радуецца душа, а цела маё спачывае бясьпечна.

Бо Ты не пакінеш душы маёй у краіне мёртвых* і не дасі сьвятому Твайму бачыць тленнасьць.

Ты мне пакажаш сьцежку жыцьця, поўню радасьці, што ў Табе,* і вечнае блаславенства па правай руцэ Тваёй.