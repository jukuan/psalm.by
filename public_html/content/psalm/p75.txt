Начальніку хору. Псалом Асафа. Песьня пра асырыйца

Бог вядомы ў Юдэі; * у Ізраілі вялікае імя Ягонае.

У Саліме быў набытак Ягоны, а жытло Ягонае - на Сыёне.

Там Ён паламаў стрэлы луку, * шчыт, меч і зброю.

Ты, Магутны, * прыйшоў у зьзяньні ад гораў вячыстых.

Моцныя сэрцам сталі здабычаю і заснулі сном сваім, * а рукі дужых памлелі;

Ад Тваёй пагрозы, Божа Якуба, * здраньцьвелі коні з калясьніцамі.

Страшны Ты, * і хто ўстаіць перад абліччам Тваім у час гневу Твайго?

З нябёсаў Ты абвясьціў Твой прысуд. * Зямля спалохалася і змоўкла,

Калі Бог узьняўся на суд, * каб збавіць пакорлівых на зямлі.

Сапраўды, гнеў людзей абернецца на славу Табе, * а рэшту іхняга гневу Ты ўтаймуеш.

Давайце і спаўняйце абяцаньні Госпаду Богу вашаму; * хай усе, што навокал Яго, прынясуць дары Таму, каго баяцца.

Ён утаймоўвае дух князёў, * баяцца Яго ўладары зямлі.

