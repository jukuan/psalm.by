Кіраўніку хору. Слугі Гасподняга Давіда

Няправеднасьць гаворыць у сэрцы грэшніка; * няма ў яго страху Божага перад вачыма.

Сам перад сабою хітрыць, * быцам шукае віны, каб яе ўзьненавідзець.

Словы вуснаў ягоных - беззаконьне і крывадушнасьць, * ён не жадае здарова думаць, рабіць дабро.

Ён задумвае няправеднасьць на пасьцелі сваёй, * зыходзіць на благую дарогу, ня гідзіцца злом.

Міласэрнасьць Твая, Госпадзе, узвышаецца да неба, * а вернасьць Твая - да хмараў.

Справядлівасьць Твая, як горы высачэзныя; суды Твае - глыбіня марская: * Ты, Госпадзе, ратуеш людзей і жывёлу.

Як дарагая, Божа, ласка Твая: * сыны людзкія хаваюцца ў ценю крылаў Тваіх;

Поўняцца дастаткам дому Твайго; * ручаём слодычаў Тваіх поіш іх.

Бо ў Табе крыніца жыцьця, * і ў сьвятле Тваім бачым сьвятло.

Прадоўжы ласку Тваю тым, што шануюць Цябе, * і справядлівасьць Тваю для правых сэрцам.

Няхай нага гордага ня стопча мяне, * і рука грэшніка хай не дакранецца да мяне.

Вось упалі тыя, што чынілі няправеднасьць, * праваліліся і ня могуць устаць.

Слава... цяпер...