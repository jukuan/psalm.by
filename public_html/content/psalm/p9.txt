Начальніку хору. Пра таемніцы сына. Псалом Давіда

Буду славіць Цябе, Госпадзе, усім сэрцам маім,* расказваць пра ўсе цудоўныя дзеі Твае.

Буду цешыцца і радавацца Табою,* буду пяяць імю Твайму, Усявышні.

Бо мае ворагі павярнуліся назад,* упалі і згінулі перад абліччам Тваім.

Ты ўзяўся судзіць мяне і маю справу,* засеў на пасадзе, Судзьдзя справядлівы.

Ты папракнуў народы, загубіў нязбожнага,* імя яго сьцёр на вякі вечныя.

У ворага зброі ня стала, руіна ягоная вечная,* Ты разбурыў іхнія гарады; памяць аб іх згінула разам з імі.

А Госпад вечна жыве,* Ён свой пасад паставіў на суд.

І будзе Ён судзіць сьвет справядліва,* рассудзіць між народамі бесстаронна.

І будзе Госпад прытулкам для прыгнечаных,* ратункам у час трывогі.

І будуць спадзявацца на Цябе тыя, што ведаюць імя Тваё,* бо Ты, Госпадзе, не пакідаеш тых, што шукаюць Цябе.

Сьпявайце Госпаду, які жыве на Сыёне,* сярод народаў абвяшчайце ўчынкі Яго,

Бо Той, хто помсьціць за кроў, успомніў іх,* не забыўся на крык убогіх.

Зьмілуйся нада мною, Госпадзе, глянь на прыгнёт, які цярплю ад ворагаў маіх,* уздымі мяне ад варотаў сьмерці,

Каб мне абвяшчаць славу Тваю ў браме Дачкі Сыёну,* і цешыцца з Тваёй дапамогі.

Пагане ўпалі ў яму, якую самі выкапалі,* у сетку, што самі схавалі, ублыталі ногі свае.

Госпад аб'явіўся праз суд, які Ён учыніў,* а грэшнік заблытаўся ва ўчынках рук сваіх.

Няхай грэшнікі сыходзяць у краіну мёртвых,* - усе тыя народы, што на Бога забыліся.

Бо не назаўсёды будзе забыты ўбогі,* надзея бедных ня згіне навекі.

Устань, Госпадзе, хай не пераможа чалавек,* судзі народы перад абліччам Тваім.

Навядзі на іх, Госпадзе, страх:* хай ведаюць народы, што яны - людзі.

Чаму, Госпадзе, стаіш здалёку,* хаваешся ў час суму,

Калі нязбожны ганарыцца, а бедны церпіць,* падае ў пастку, якую той задумаў?

Нязбожны хваліцца пажадлівасьцю душы сваёй;* драпежнік сябе шчасьлівым заве.

У сваёй гордасьці грэшнік зьневажае Госпада: „Не адпомсьціць!"* У думках сваіх кажа: „Няма Бога!"

Усе шляхі ягоныя згубныя; * суды Твае далёкія ад яго;* на ворагаў сваіх ён глядзіць з пагардаю.

Кажа ў сэрцы сваім: „Не пахіснуся, * не зазнаю бяды ніколі".

Вусны ягоныя поўныя праклёнаў, крывадушнасьці і маны,* на языку ў яго злосьць і подступ.

Сядзіць у засадзе пры дарозе, і потайкам забівае нявіннага;* вочы ягоныя сочаць за бедным.

Ён сядзіць, затаіўшыся, быццам леў у сваім логаве, * робіць засаду, каб беднага запрапасьціць: * хапае беднага і цягне ў сваю сетку.

Схіляецца, да зямлі прыпадае, * і няшчасныя патрапляюць у ягоную ўладу.

Кажа ў сэрцы сваім: „Забыў Бог, * адвярнуў твар свой, ня бачыць нічога".

Устань, Госпадзе, уздымі руку Тваю, * Божа, не забудзь ся на ўбогіх.

Чаму нязбожны мае зьневажаць Бога, * казаць у сэрцы сваім: „Не адпомсьціць?"

Але Ты глядзіш, бачыш боль і гора, яны заўсёды перад Табою. * На Цябе бедны спадзяецца, Ты сіраце дапамога!

Скрышы плячо грэшніку і нягодніку, * пакарай іх так, каб злосьць іх згінула.

Госпад - Уладар на вякі вечныя, * з Ягонай зямлі зьнікнуць пагане.

Тугу няшчасных Ты, Госпадзе, пачуй, * узмоцні сэрцы іх, схілі вуха Тваё,

Каб абараняць правы сіраты і прыгнечанага, * каб чалавек на зямлі ня сеяў страху.