Кіраўніку хора. Навука. Сыноў Карэевых

Як лань прагне вады з ручая, * так душа мая прагне Цябе, Божа.

Душа мая прагне Бога, Бога жывога: * калі ж прыйду і ўбачу аблічча Божае?

Сьлёзы сталіся мне хлебам удзень і ўночы; * кожны дзень мне кажуць: „Дзе Бог твой?"

Душа мая расчульваецца, калі згадваю, * як я ішоў да месца скініі цудоўнай,

Да дому Божага, * пад гукі радасьці і хвалы ў сьвяточным гурце.

Чаму ты сумная, душа мая, * чаго трывожышся?

Спадзявайся на Бога, бо я буду славіць Яго* - Збавіцеля майго і Бога майго.

Душа мая прыгнобленая, * дзеля гэтага згадваю Цябе ў краіне Ярданскай і Гэрмонскай, на гары Місар.

Бездань кліча бездань пад грымоты Тваіх вадаспадаў: * усе Твае плыні і хвалі хлынулі на мяне.

Хай Госпад явіць мне сваю міласэрнасьць удзень, * а ўночы буду славіць Яго - Бога жыцьця майго.

Кажу Богу: „Скала мая, чаму Ты забыўся на мяне? * Чаму хаджу сумны, прыціснуты ворагам?"

Косьці мае крышацца, а ворагі сьмяюцца з мяне* і кожны дзень мне кажуць: „Дзе Бог твой?"

Чаму ты сумная, душа мая, * чаго трывожышся?

Спадзявайся на Бога, бо я буду славіць Яго* - Збавіцеля майго і Бога майго.