Кіраўніку хору. Псалом Давіда

Божа, якога хвалю, * не маўчы!

Бо вось крывадушныя і нязбожныя раскрылі на мяне вусны свае, * гавораць са мною языком хлусьлівым.

Адусюль атачаюць мяне словамі нянавісьці, * нападаюць на мяне без прычыны.

За любоў маю яны абвінавачваюць мяне, * а я малюся.

Адплочваюць мне злом за дабро, * за любоў - нянавісьцю.

Пастаў супраць яго грэшніка, * і хай абвінаваўца стане па правай руцэ яго.

Калі будзе судзіцца, хай будзе прызнаны вінаватым, * і просьба ягоная хай будзе дарэмнаю.

Хай дні ягоныя будуць кароткія, * а ягоную годнасьць хай зойме іншы.

Хай сыны ягоныя будуць сіротамі, * а жонка - удавою.

Хай туляюцца дзеці ягоныя і жабруюць, * і хай будуць выгнаныя з раскіданых дамоў сваіх.

Хай ня будзе нікога, хто б спагадаў яму, * і каб ніхто не зьлітаваўся над дзецьмі ягонымі;

Хай нашчадкі ягоныя згінуць, * і хай зьнікне імя іх у другім пакаленьні;

Хай бясчынствы айцоў яго будуць прыгаданыя перад Госпадам, * і грэх маці яго хай не загладзіцца.

Хай стаяць яны заўсёды перад вачыма Госпада, * і хай памяць іх будзе выкараненая з зямлі,

За тое, што ён ня думаў, каб аказаць міласэрнасьць, * але перасьледаваў беднага і ўбогага, і скрушлівага сэрцам* і хацеў забіць яго.

Ён палюбіў праклён, дык хай той падзе на яго; * не жадаў блаславеньня, дык хай яно аддаліццца ад яго.

Хай праклён будзе яму вопраткаю, * і хай увойдзе ў ягонае нутро, быццам вада, * і, як алей, у косьці ягоныя.

Хай будзе ён яму вопраткай, у якую адзяецца, * і пасам, якім падпярэзваецца.

Такая заплата ад Госпада ворагам маім* і тым, што гавораць дрэннае супраць душы маёй.

Але Ты, Госпадзе, Госпадзе, заступіся за мяне дзеля імя Твайго; * збаў мяне, бо добрая міласэрнасьць Твая.

Вызвалі мяне, бо я бедны і няшчасны, * і сэрца маё параненае.

Я зьнікаю, як цень, што схіляецца; * гоняць мяне, быццам саранчу.

Калені мае дрыжаць ад посту, * і схуднелае цела маё сохне.

Я стаў для іх прадметам насьмешак: * убачыўшы мяне, яны круцяць галовамі.

Дапамажы мне, Госпадзе Божа мой, * збаў мяне ў міласэрнасьці Тваёй,

Каб пазналі, што гэта Твая рука* і што Ты, Госпадзе, гэта ўчыніў.

Хай яны праклінаюць, а Ты блаславі; * хай пасаромеюцца тыя, што паўстаюць на мяне, а слуга Твой хай усьцешыцца.

Хай абвінаваўцы мае пакрыюцца ганьбаю, * хай пакрыюцца сорамам, быццам плашчом.

А я буду на ўвесь голас славіць Госпада, * у грамадзе буду хваліць Яго.

Бо ён стаіць па правай руцэ беднага, * каб збавіць яго ад тых, што хочуць улавіць ягоную душу.

Слава... цяпер...

