Хвала Давіда

Буду ўслаўляць Цябе, Божа мой, Уладару мой, * буду бласлаўляць імя Тваё вечна і на век вякоў.

Кожны дзень буду бласлаўляць Цябе* і славіць імя Тваё вечна і на век вякоў.

Вялікі Госпад і годны хвалы, * і няма межаў велічы Яго.

Пакаленьні за пакаленьнямі будуць славіць творы Твае, * магутнасьць Тваю абвяшчаць;

Будуць аб'яўляць веліч славы Тваёй, * аб цудах Тваіх расказваць;

Казаць пра страшную моц ўчынкаў Тваіх, * ведамай рабіць веліч Тваю;

Успомняць бязьмежнасьць дабрыні Тваёй, * у справядлівасьці Тваёй узрадуюцца.

Госпад ласкавы і міласэрны, * даўгацярплівы і багаты на ласку.

Госпад добры і спагадлівы* да ўсіх стварэньняў сваіх.

Хай усе творы Твае, Госпадзе, славяць Цябе, * і сьвятыя Твае хай бласлаўляюць Цябе.

Хай расказваюць аб хвале валадарства Твайго* і абвяшчаюць магутнасьць Тваю,

Каб яўнай стала сынам людзкім веліч Твая* і хвала Твайго пышнага валадарства.

Валадарства Тваё - валадарства ўсіх вякоў, * і панаваньне Тваё трывае праз усе пакаленьні.

Госпад верны ва ўсіх словах сваіх* і сьвяты ва ўсіх творах сваіх.

Госпад падтрымлівае тых, што падаюць, * і падымае прыгнечаных.

Вочы ўсіх да Цябе зьвяртаюцца з надзеяю, * і Ты даеш ім страву ў свой час,

Адчыняеш руку Тваю* і ўсё жывое сыціш.

Госпад справядлівы на ўсіх шляхох сваіх* і сьвяты ва ўсіх учынках сваіх.

Госпад блізкі да тых, што клічуць Яго* - да ўсіх, што клічуць Яго шчыра.

Ён спаўняе жаданьні тых, што баяцца Яго, * чуе кліч і выбаўляе іх.

Госпад ахоўвае ўсіх, што любяць Яго, * а грэшных загубіць.

Хай вусны мае абвяшчаюць хвалу Гасподнюю, * і ўсё жывое хай бласлаўляе імя сьвятое Яго.

Слава... цяпер...

