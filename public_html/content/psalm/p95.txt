Хвалебная песьня Давіда, калі будаваўся дом пасьля палону

Сьпявайце Госпаду новую песьню; * сьпявай Госпаду, уся зямля!

Сьпявайце Госпаду, бласлаўляйце імя Ягонае, * з дня на дзень абвяшчайце Ягонае збаўленьне.

Прагалошвайце сярод народаў Ягоную славу, * сярод усіх людзей - Ягоныя цуды!

Бо Госпад вялікі і годны хвалы, * слаўны і грозны над усімі багамі.

Бо ўсе багі паганаў - ідалы; * а Госпад нябёсы стварыў.

Веліч і краса перад абліччам Ягоным, * слава і сіла ў Ягонай сьвятыні.

Аддайце Госпаду, плямёны народаў, * аддайце Госпаду славу і пашану.

Аддайце Госпаду хвалу імя Ягонага, * прынясіце дары і ўваходзьце ў Ягоны двор.

Ушануйце Госпада ў сьвятыні. * Дрыжы перад абліччам Ягоным, уся зямля.

Скажыце народам: „Госпад пануе, таму сьвет стаіць моцна і не пахісьнецца. * Ён судзіць справядліва народы".

Хай радуецца неба, хай сьвяткуе зямля; * хай зашуміць мора і ўсё, што напаўняе яго.

Хай цешыцца поле і ўсё, што на ім, * хай дрэвы ў дуброве радасна сьпяваюць

Перад абліччам Госпада: * вось Ён ідзе, ідзе судзіць зямлю.

Ён будзе судзіць сусьвет справядліва, * а ўсе народы - згодна з праўдаю сваёю.