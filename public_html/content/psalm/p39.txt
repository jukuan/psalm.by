Кіраўніку хору. Псалом Давіда

Спадзяваўся я на Госпада, спадзяваўся моцна, * і Ён, схіліўшыся нада мною, пачуў кліч мой.

Ён выцягнуў мяне з гібельнай ямы і з багністай твані, * паставіў на скалу ногі мае, і ўмацаваў мае крокі.

Ён уклаў у вусны мае новую песьню, * песьню хвалы Богу нашаму.

Многія ўбачаць і праймуцца пашанаю, * і будуць спадзявацца на Госпада.

Шчасьлівы чалавек, які спадзяецца на Госпада, * а не ідзе сьледам за гордымі і тымі, што ўхіліліся да хлусьні.

Госпадзе Божа мой, Ты ўчыніў шмат цудаў, * у провідзе Тваім ніхто Табе ня роўны.

Я б жадаў пазнаць і расказаць пра яго, * але яму няма меры!

Ахвяраў і прынашэньняў не захацеў Ты, але вушы адкрыў мне. * Цэлапальнай ахвяры за грэх Ты не вымагаў.

Тады сказаў я: „Вось прыходжу, * у скрутку кнігі напісана пра мяне:

Чыніць волю Тваю, Божа мой, для мяне радасьць, * а закон Твой жыве ў сэрцы маім".

Я апавяшчаў справядлівасьць Тваю ў вялікай грамадзе; * не замыкаў вуснаў маіх: Госпадзе, Ты ведаеш.

Праведнасьці Тваёй я не схаваў у сэрцы, * аб'явіў Тваю вернасьць і Тваё збаўленьне,

І не ўтаіў ласкі Тваёй і праўды* перад вялікім сходам.

Не хавай, Госпадзе, міласэрнасьці Тваёй ад мяне, * ласка Твая і вернасьць Твая хай заўсёды мяне сьцерагуць.

Бо вось безьліч няшчасьцяў атачыла мяне, * адбіліся на мне мае правіны, так што ўжо не магу глядзець.

Больш іх як валасоў на галаве маёй, * сэрца маё заняпала.

Госпадзе, у дабрыні Тваёй ратуй мяне; * Госпадзе, сьпяшайся мне на дапамогу.

Хай пасаромеюцца і пачырванеюць усе, * што пасягаюць на душу маю і хочуць яе загубіць.

Хай адступяць назад, зьбянтэжаныя, тыя, * што цешацца з няшчасьцяў маіх.

Хай сумеюцца і пакрыюцца ганьбаю тыя, * што кажуць мне: „Так яму трэба".

Хай радуюцца і цешацца ў Табе ўсе, * што шукаюць Цябе,

І хай кажуць тыя, каму любая Твая дапамога: * „Хай узьвялічыцца Госпад".

Я ж нешчасьлівы і бедны, * але Госпад рупіцца аба мне.

Ты - мая дапамога і збавіцель: * Божа мой, не пазьніся!

Слава... цяпер...