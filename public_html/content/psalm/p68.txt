Кіраўніку хору. Пра тых, што маюць перамяніцца. Псалом Давіда

Збаў мяне, Божа, * бо воды дайшлі да душы маёй.

Я заграз у глыбокай твані, * і ня маю дзе паставіць ногі мае;

Увайшоў у глыбіню водную, * і хвалі заліваюць мяне.

Я зьнямогся ад крыку, горла маё ахрыпла, * вочы саслаблі ад чаканьня Бога майго.

Тыя, што ненавідзяць мяне без прычыны, * больш шматлікія за валасы на галаве маёй;

Ворагі мае, што няправедна перасьледуюць мяне, * дужэйшыя за мяне: ці ж мне трэба аддаць тое, чаго ня браў?

Божа, Ты ведаеш неразумнасьць маю, * мае правіны не схаваныя ад Цябе.

Хай не пасаромеюцца дзеля мяне* ўсе, што спадзяюцца на Цябе, Госпадзе Божа сіл:

Хай не пасаромеюцца ўсе, * што шукаюць Цябе, Божа Ізраіля.

Бо дзеля Цябе цярплю зьнявагі, * і ганьба пакрывае твар мой.

Я стаў чужым для братоў маіх, * і чужынцам для сыноў маці маёй.

Бо рупнасць пра дом Твой зьядае мяне, * і праклёны тых, што праклінаюць Цябе, падаюць на мяне.

Пастом я стаміў душу маю, * і гэта ставяць мне ў ганьбу.

Замест вопраткі апранаюся ў зрэб'е, * і сталася гэта нагодаю для іхніх насьмешак.

Пра мяне пляткараць тыя, што сядзяць у браме, * і з мяне насьміхаюцца тыя, што п'юць віно.

А я, Госпадзе, да Цябе з маёй малітваю: * у дзень прыемны выслухай мяне ў вялікай дабрыні Тваёй, * прыйдзі, Верны, мне на дапамогу.

Выцягні мяне з твані, каб мне не патануць; * збаў мяне ад тых, што ненавідзяць мяне і выратуй мяне з глыбіні воднай.

Няхай хвалі водныя не затопяць мяне, хай глыбіні не паглынуць мяне; * хай бездань не зачыніць нада мною пашчы сваёй.

Пачуй мяне, Госпадзе, бо ласкавая міласьць Твая; * дзеля мноства дабротаў Тваіх глянь на мяне.

Не хавай аблічча Твайго ад слугі Твайго, * бо я вельмі прыгноблены: хутка пачуй мяне.

Прыблізься да душы маёй і збаў яе; * дзеля ворагаў маіх уратуй мяне.

Ты ведаеш ганьбу маю, мой сорам і маю няславу: * перад вачыма Тваімі ўсе ворагі мае.

Ганьба скрышыла сэрца маё, і мне не стае сілаў; * я чакаў спагады, але яе няма; * пацехі - і той не знаходжу.

За ежу далі мне жоўць, * а калі сьмягнуў, напаілі мяне воцатам.

Хай іхні стол станецца для іх пасткаю, * а мірная бяседа - сілом.

Хай вочы іхнія зацьмяцца, каб ім ня бачыць, * хай сьцёгны іхнія саслабнуць назаўсёды.

Вылі на іх абурэньне Тваё, * і полымя гневу Твайго хай абдыме іх.

Хай дом іх будзе пусты, * і ў палатках іхніх хай не застанецца нікога жывога.

Бо яны перасьледвалі таго, каго Ты паразіў, * і павялічвалі боль тых, каго Ты параніў.

Да віны іхняй дадай віну, * і хай ня знойдуць у Цябе апраўданьня.

Хай будуць сьцёртыя з кнігі жывых, * і з праведнымі хай ня будуць запісаныя.

А я бедны і моцна цярплю: * дапамога Твая, Госпадзе, хай уздыме мяне.

Буду славіць у песьні Бога, * буду ўзьвялічваць Яго з удзячнасьцю.

І гэта будзе Богу больш прыемна, як прынесены вол, * або як цяля з рагамі і капытамі.

Убачаць гэта бедныя і ўсьцешацца, * і ажыве сэрца тых, што шукаюць Бога.

Бо Бог выслухоўвае бедных, * і ня пагарджае вязьнямі сваімі.

Хай аддадуць Яму хвалу неба і зямля, * мора, і ўсё, што жыве ў іх.

Бо Бог збавіць Сыён, адбудуе гарады Юды: * там будуць жыць і атрымаюць у спадчыну зямлю.

І нашчадкі слугаў Ягоных атрымаюць яе ў спадчыну; * тыя, што любяць імя Ягонае, будуць там жыць.