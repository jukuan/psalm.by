Начальніку хору. „Не загубі". Памятная песьня Давіда

Ці сапраўды праўду гаворыце, * ці справядліва судзіце, сыны людзкія?

Вы ж задумалі беззаконьне ў сэрцах вашых, * рукі вашыя чыняць гвалт на зямлі.

Ад улоньня маці бязбожныя сышлі з дарогі; * ад нараджэньня зблудзілі, гаворачы няпраўду.

Атрута іхняя, быццам яд зьмяіны, * яд глухое гадзюкі, што затуляе вушы,

Каб ня чуць голасу заклінальніка, * чараўніка, што кладзе замову.

Божа, скрышы зубы ў іхніх пашчах; * зламай, Госпадзе, іклы львянятаў!

Няхай сыдуць, як разьлітая вада; * няхай стрэлы іхнія, калі яны іх нацэляць, ступяцца.

Няхай зьнікнуць, як разьмяклы смоўж; * як скінуты жанчынаю плод, што сонца ня бачыў.

Перш як быльлё загарыцца пад вашымі катламі, * хай подых ветру разьвее яго зялёным.

Усьцешыцца праведнік, калі ўбачыць пакараньне: * абмые ногі свае ў крыві нязбожнага.

І скажа чалавек: „Сапраўды, ёсьць узнагарода для праведніка! * Сапраўды, ёсьць Бог, які судзіць на зямлі!"

Слава... цяпер...