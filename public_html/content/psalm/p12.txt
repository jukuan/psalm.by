Кіраўніку хору. Псалом Давіда

Дакуль, Госпадзе? Ці ж забудзешся на мяне зусім? * Дакуль хаваць перада мною будзеш твар Твой?

Дакуль сум буду насіць у душы маёй* і жаль штодня ў сэрцы маім?

 Дакуль вораг мой будзе ўзносіцца нада мною? * Глянь на мяне і пачуй мяне, Госпадзе Божа мой!

 Прасьвятлі вочы мае, каб мне не заснуць сьмяротным сном, * каб вораг не казаў: „Я яго перамог";

Каб ня цешыліся праціўнікі мае, калі я пахіснуся; * Бо я ж спадзяваўся на міласэрнасьць Тваю;

Хай сэрца маё ўзрадуецца збаўленьнем Тваім, * І я буду славіць Госпада, які дабро мне ўчыніў, * буду пяяць імю Госпада Усявышняга.
