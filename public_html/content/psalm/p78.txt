Псалом Асафа

Госпадзе, пагане ўвайшлі ў Тваю спадчыну, апаганілі сьвятыню Тваю, * Ерусалім ператварылі ў руіны.

Целы слугаў Тваіх аддалі на спажыву птушкам нябесным, * зьвяром зямным - целы сьвятых Тваіх.

Пралілі кроў іхнюю, быццам ваду, вакол Ерусаліму, * і не было каму пахаваць іх.

Мы сталіся прадметам пагарды для нашых суседзяў, * пасьмешышчам і сорамам для тых, што вакол нас.

Як доўга, Госпадзе? Ці ж вечна будзеш гневацца? * Ці ж абурэньне Тваё будзе гарэць, як агонь?

Вылі гнеў Твой на людзей, якія не прызнаюць Цябе, * на дзяржавы, якія ня клічуць імя Твайго.

Яны пажэрлі Якуба, * спустошылі ягонае жытло.

Не прыгадай грахоў продкаў нашых са шкодаю для нас, * хай хутка прыйдзе да нас міласэрнасьць Твая, бо мы вельмі нешчасьлівыя.

Дапамажы нам, Божа нашага збаўленьня, дзеля хвалы імя Твайго, * вызваль нас і адпусьці грахі нашыя дзеля імя Твайго.

Чаму пагане павінны казаць: „Дзе іхні Бог?" * Хай станецца на нашых вачох яўнаю сярод паганаў* помста за пралітую кроў слугаў Тваіх.

Хай стогн вязьня дойдзе да Цябе, * магутнасьцю рукі Тваёй вызваль асуджаных на сьмерць.

І павярні ў сем разоў суседзям нашым у нутро іх зьнявагу, * якую яны Табе, Госпадзе, аказалі.

Мы ж, людзі Твае і авечкі статку Твайго, будзем славіць Цябе давеку* і праз пакаленьні абвяшчаць хвалу Тваю.