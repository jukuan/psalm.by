Пра Саламона (Псалом Давіда)

Божа, дай справядлівасьць Тваю ўладару, * і праведнасьць Тваю - сыну ўладара.

Хай ён справядліва кіруе народам Тваім, * і праведна абыходзіцца з убогімі Тваімі.

Хай горы прынясуць людзям супакой, * а ўзгоркі - справядлівасьць.

Хай ён апекуецца ўпакоранымі, * ратуе сыноў убогіх і скарае прыгнятальніка.

І жыць будзе доўга, * як сонца і як месяц, праз ўсе пакаленьні.

Зыдзе, быццам дождж на траву, * і быццам кроплі, што падаюць на зямлю.

У дні ягоныя расквітнее справядлівасьць, * і будзе супакой і дастатак, аж пакуль не пяройдзе месяц.

І панаваць будзе ад мора да мора, * ад Ракі аж да канца зямлі.

Перад ім падуць ніцма этыёпы, * і ворагі ягоныя будуць лізаць пыл зямны.

Каралі тарсійскія і выспы прынясуць яму дары, * каралі Арабіі і Сабы з дарамі прыйдуць.

І паклоняцца яму ўсе каралі зямлі, * і ўсе народы будуць служыць яму.

Бо Ён вызваліць беднага ад (уціску) магутнага, * і ўбогага, які ня мае памочніка.

Збавіць беднага і ўбогага, * выратуе жыцьцё бедаку.

Ад крыўды і несправядлівасьці выбавіць іх, * і імя Ягонае будзе пачэсным сярод іх.

І будзе жыць, і дадуць Яму золата з Сабы, * і будуць маліцца заўсёды за Яго, няспынна бласлаўляць Яго.

Дастатак будзе на зямлі, на вяршынях узгоркаў зашумяць каласы, * быццам лясы Лібану.

І жыхары гарадоў памножацца, * як трава польная.

Імя Ягонае блаславёнае будзе давеку* і будзе трываць доўга, як сонца.

Усе плямёны зямлі будуць блаславёныя ў Ім, * і ўсе народы будуць зваць Яго шчасьлівым.

Блаславёны Госпад Бог Ізраіля, * адзіны, хто творыць цуды!

Усяхвальнае імя Яго блаславёнае давеку, і на век вякоў. * І хай напоўніцца славаю Ягонаю ўся зямля.

Хай станецца так, * хай станецца!

Слава... цяпер...