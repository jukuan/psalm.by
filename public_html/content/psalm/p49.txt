Псалом Асафа

Бог багоў, Госпад прамовіў* і паклікаў зямлю ад усходу да захаду.

З Сыёну зьзяе пышная краса Яго

Бог яўна прыходзіць, Бог наш і не змаўчыць: * перад Ім зьнішчальны агонь, а вакол Яго бура бушуе.

Ён кліча неба згары і зямлю, * каб судзіць на суд людзей сваіх:

Зьбярыце Яму сьвятых ягоных, што замацавалі запавет з Ім ахвяраю.

І нябёсы абвесьцяць справядлівасьць Ягоную: * бо сам Бог - судзьдзя.

„Слухай, народзе мой, Я буду гаварыць; * буду сьведчыць супраць цябе, Ізраілю. * Я - Бог, твой Бог.

Не за ахвяры твае Я буду дакараць цябе: * цэлапаленьні твае заўжды перада Мною.

Не прыму цяляці з дому твайго, * ні казлятаў ад статкаў тваіх;

Бо ўсе зьвяры ў лесе Мае, * і тысячы зьвяроў на Маіх гарах.

Ведаю ўсіх птушак нябесных, * і краса ў полі вядомая Мне.

Калі б Я і згаладаўся, не сказаў бы табе, * бо Мой сусьвет і ўсё, што яго напаўняе.

Ці ж буду есьці мяса валоў, * або піць кроў казлоў?

Прынясі Богу ахвяру хвалы, * і спаўняй абяцаньні твае Усявышняму.

Пакліч мяне ў дзень суму: * Я выбаўлю цябе, і ты праславіш Мяне."

А грэшніку кажа Бог: „Што ты гаворыш пра Мае законы, * і Мой саюз не зыходзіць з вуснаў тваіх,

А сам ненавідзіш Маю навуку, * і словы Мае адкідаеш ад сябе?

Калі бачыў злодзея, ты бег разам з ім, * і з чужаложнікамі сябраваў.

Вуснам тваім ты даваў волю казаць злое, * язык твой рыхтаваў здраду.

Ты сядзеў і нагавораў на брата твайго, * зьневажаў сына маці тваёй.

Такое ты чыніў, а Я меў бы маўчаць? * Ты думаў, што Я такі як ты? * Я дакару цябе і пастаўлю грахі твае перад табою.

Зразумейце гэта ўсе, што забываецеся на Бога, каб не схапіў вас, * - і ня будзе нікога, хто б мог вас выратаваць.

Хто прыносіць ахвяру хвалы, той Мяне праслаўляе; * і хто так робіць, таму яўлю Я Божае збаўленьне."