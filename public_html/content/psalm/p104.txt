
Алілуя!

Хваліце імя Гасподняе, клічце імя Яго, * абвяшчайце між народамі Ягоныя ўчынкі.

Сьпявайце Яму, сьпявайце песьні, * расказвайце пра ўсе Ягоныя цуды.

Хваліцеся Ягоным сьвятым імем: * хай цешыцца сэрца тых, хто шукае Госпада.

Шукайце Госпада і Ягоную сілу, * шукайце заўжды Ягонае аблічча.

Прыгадайце цуды, якія Ён зрабіў, * ягоныя знакі і суды вуснаў Ягоных,

Вы, насеньне Абрагама, слугі Ягоныя; * сыны Якуба, выбраныя Ягоныя.

Ён Госпад Бог наш, * па ўсёй зямлі суды Ягоныя.

Ён вечна памятае пра саюз свой, * слова, што даў на тысячу пакаленьняў:

Саюз, які Ён заключыў з Абрагамам, * і сваю клятву, дадзеную Ісааку;

Трывалы закон, які Ён устанавіў для Якуба, * і вечны саюз для Ізраіля,

Кажучы: „Дам зямлю Ханаан* як частку вашай спадчыны".

Калі іх была толькі невялікая жменька, калі іх было вельмі мала, * і яны былі яшчэ прыхаднямі ў гэтай краіне,

Калі яны пераходзілі ад племя да племя, * ад аднаго каралеўства да іншага народу,

Ён не дапусьціў нікому крыўдзіць іх, * і за іх нагадваў каралям:

„Не чапайце маіх памазанцаў, * не рабеце крыўды маім прарокам!"

Навёў на зямлю голад, * зьнішчыў кожную сьцяблінку збожжа.

Паслаў перад імі чалавека: * Язэп быў прададзены ў няволю.

Закавалі ў кайданы ягоныя ногі, * павесілі на шыю жалезны ланцуг,

Аж пакуль ня споўнілася ягонае прароцтва* і слова Гасподняе не засьведчыла пра яго.

Кароль паслаў і вызваліў яго; * уладар народаў выпусьціў яго на волю.

Паставіў яго гаспадаром над сваім домам, * распарадчыкам над усёй сваёй маёмасьцю,

Каб паводле волі сваёй ён настаўляў вяльможаў, * і старэйшых навучаў мудрасьці.

Вось і ўвайшоў Ізраіль у Ягіпет, * Якуб пачаў жыць на зямлі Хама.

Ён памножыў свой народ вельмі, * зрабіў яго мацнейшым за ворагаў ягоных.

Узбудзіў у сэрцах іхніх нянавісьць да Ягонага народу* і здраду супраць ягоных слугаў.

Тады паслаў слугу свайго Майсея* і Аарона, якога выбраў сабе.

І яны паказалі сярод іх Ягоныя знакі, * і цуды ў краіне Хама.

Паслаў цемру, і ўсё памеркла, але яны супрацівіліся Ягонаму слову.

Ператварыў на кроў іхнія воды, * і вымарыў іхнюю рыбу.

Ад жабаў у іхняй краіне закішэла, * былі яны нават у каралеўскіх хорамах. * Загадаў, і зьявіліся раі мухаў і аваднёў у іхняй краіне.

Замест дажджу паслаў ім град, * агонь зьнішчальны на іхнюю зямлю.

Пабіў іхні вінаград, смакоўніцы іхнія, * і дрэвы паламаў у іхняй краіне.

Сказаў, і наляцела саранча, * і безьліч вусеняў,

Што зьелі ўсю траву ў іхняй краіне, * плады на іхняй зямлі пажэрлі.

Ён выбіў усіх іхніх першародных, * пачаткі ўсёй іхняй сілы.

І вывеў іх (народ свой ) з золатам і срэбрам, * і не было слабога сярод іхніх плямёнаў.

Усьцешыўся Ягіпет, калі яны выйшлі, * бо агарнуў яго страх перад імі.

Ён распасьцёр хмару, быццам покрыва, * і агонь, каб сьвяціў уночы.

Прасілі, і перапёлак паслаў ім, * і накарміў іх хлебам з неба.

Раскалоў скалу, і паплыла вада, * і рака пацякла праз пустэльню.

Бо Ён згадаў сваё сьвятое слова, * якое даў Абрагаму, слузе свайму.

Ён вывеў з радасьцю народ свой, * і з вясельлем - выбраных сваіх.

Даў ім землі паганаў, * і яны завалодалі іхнім багацьцем,

Каб захоўваць Ягоныя прыказаньні, * і выконваць Ягоныя законы.

Слава... цяпер...