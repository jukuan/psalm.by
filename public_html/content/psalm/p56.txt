Кіраўніку хору. „Не загубі". Песьня Давіда, калі ён уцёк ад Саўла ў пячору

Зьмілуйся нада мною, Божа, зьмілуйся нада мною, * бо на Цябе спадзяецца душа мая;

У ценю крылаў Тваіх схаваюся, * дакуль не міне бяда.

Буду гукаць Бога найвышэйшага, * Бога, які дабро мне чыніць.

Ён пашле з неба мне паратунак, * пасароміць тых, хто мяне перасьледуе.

Хай Госпад пашле міласэрнасьць сваю* і праўду сваю!

Душа мая сярод ільвоў, што пажыраюць сыноў людзкіх; * зубы іхнія - дзіды і стрэлы, а язык - востры меч.

Узьнясіся вышэй за нябёсы, Божа, * і над усёй зямлёй хай разыдзецца слава Твая!

Яны падрыхтавалі сеткі для ног маіх, душу маю сьціснулі; * выкапалі дол перада мною, але самі ў яго ўпалі.

Бадзёрае сэрца маё, Божа, бадзёрае сэрца маё: * буду сьпяваць і граць Табе.

Прачніся, душа мая, прачніцеся, лера і гусьлі! * Я ўстану на досьвітку.

Буду славіць Цябе, Госпадзе, сярод людзей; * буду пяяць Табе сярод народаў.

Бо веліч міласьці Тваёй - да нябёсаў, * і праўда Твая - да хмараў.

Узьнясіся вышэй за нябёсы, Божа, * і хай па ўсёй зямлі разыдзецца хвала Твая!