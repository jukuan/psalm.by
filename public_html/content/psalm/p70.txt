Псалом Давіда, сыноў Іянадававых і першых палоненых

У Табе, Госпадзе, я шукаю прытулку: * ня дай мне пасаромецца давеку.

У справядлівасьці Тваёй вызваль мяне і збаў мяне: * нахілі вуха Тваё да мяне і ацалі мяне.

Будзь мне скалою абароннаю і бясьпечным прытулкам, каб мне збавіцца: * бо Ты ўмацаваньне і сховішча маё.

Божа мой, выбаў мяне з рукі грэшніка, * з рукі злачынца і крыўдзіцеля.

Ты, Госпадзе Божа, - надзея мая; * на Цябе спадзяваўся я ад маладосьці маёй.

Ты - мая моц ад пачатку; * ад улоньня маці маёй Ты мой апякун: * Табе хвалу пяю няспынна.

Я стаўся нейкім дзівам для многіх; * але Ты - моц мая.

Хай мае вусны напоўняцца хвалою, * каб мне пяяць славу Тваю, увесь дзень узьвялічваць Цябе.

Не адкінь мяне ў старасьці маёй, * не забудзься на мяне, калі сілы мае саслабнуць.

Бо ворагі мае нагаворваюць супраць мяне, * цікуюць на душу маю, раяцца між сабою.

Яны кажуць: „Бог пакінуў яго, * ганіце і хапайце яго, бо няма таго, хто б яго вызваліў".

Божа, не аддаляйся ад мяне, * Божа мой, прыйдзі мне на дапамогу.

Хай пасаромеюцца і згінуць тыя, * што перасьледуюць душу маю;

Хай пакрыюцца сорамам і ганьбаю тыя, * што жадаюць мне зла.

Я ж буду заўжды спадзявацца (на Цябе) * і памнажаць усякую хвалу Тваю.

Вусны мае будуць абвяшчаць Тваю справядлівасьць; * увесь дзень - Твае дабрадзействы; бо ня ведаю іхняга ліку.

Увайду у сіле Гасподняй; * буду абвяшчаць толькі Тваю, Госпадзе, справядлівасьць.

Ты, Божа, навучаў мяне ад маладосьці маёй, * і я дасюль апавядаю пра цуды Твае.

І да старасьці, да веку пажылага, Божа, не адкідай мяне, * пакуль не раскажу пра моц Тваю наступнаму пакаленьню,

І пра справядлівасьць Тваю, Божа, што дасягае нябёсаў. * Вялікія рэчы стварыў Ты: * хто, Божа, падобны да Цябе?

Ты пасылаў на мяне вялікія і лютыя беды, * але пасьля зноў ажыўляў мяне, і з бездані зямлі выводзіў.

Ты явіў на мне веліч сваю і ўсьцешыў мяне, * і вывеў мяне з бездані зямлі.

Я буду славіць Цябе сярод людзей, Госпадзе, * на гусьлях буду пяяць славу Тваю, Сьвяты Ізраіля.

Вусны мае і душа мая, якую Ты збавіў, * узрадуюцца, калі буду пець Табе.

І язык мой будзе ўвесь дзень абвяшчаць справядлівасьць Тваю, * калі будуць пасаромленыя і пакрыюцца ганьбаю тыя, што жадаюць мне зла.