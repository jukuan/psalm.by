Псалом Давіда, калі ён прыкінуўся неразумным перад Абімелехам, і той адпусьціў яго і ён адышоў

Увесь час бласлаўляць буду Госпада: * хвала Ягоная заўжды на вуснах маіх.

Госпадам будзе хваліцца душа мая: * хай пачуюць пакорныя і ўзрадуюцца.

Слаўце Госпада са мною: * будзем разам узьвялічваць Яго.

Я шукаў Госпада, і Ён пачуў мяне* і адняў ад мяне ўсю тугу маю.

Гляньце на Яго і ўзрадуйцеся: * хай абліччы вашыя ня будуць пасаромленыя.

Вось убогі ўсклікнуў, і Госпад пачуў яго* і ад усіх напасьцяў выбавіў яго.

Анёл Гасподні стаіць, быццам мур абаронны, * вакол тых, што баяцца Яго, і выбаўляе іх.

Пакаштуйце, і ўбачыце, як добры Госпад: * шчасьлівы той, хто да Яго прыбягае.

Бойцеся Бога, усе сьвятыя Яго, * бо тыя, што Яго баяцца, не зазнаюць бяды.

Багатыя зьбяднелі і церпяць голад; * тыя, што шукаюць Госпада, ня будуць мець ні ў чым нястачы.

Хадзіце, дзеткі, паслухайце мяне: * страху Гасподняму навучу вас.

Хто той чалавек, што любіць жыцьцё* і што рады бачыць шчасьлівыя дні?

Устрымай язык твой ад злога* і вусны твае ад словаў крывадушных.

Ухіліся ад злога і чыні дабро: * шукай супакою і захоўвай яго.

Вочы Госпада зьвернутыя да праведных, * вушы Яго чуюць кліч іх.

Твар Госпада супраць тых, што чыняць благое, * каб вынішчыць іх памяць на зямлі.

Усклікнулі праведнікі, і Госпад пачуў іх* і ад усіх бедаў выбавіў іх.

Блізкі Госпад да скрушлівых сэрцам, * прыгнечаных духам Ён выбаўляе.

Шмат бедаў у праведніка, * і ад усіх іх ратуе яго Госпад.

Ён сьцеражэ ўсе ягоныя косьці: * ніводная з іх ня скрышыцца.

Сьмерць грэшнікаў лютая; * грашаць тыя, што ненавідзяць праведніка.

Госпад вызваляе душы слугаў сваіх: * не зазнае кары той, хто на Яго спадзяецца.

Слава... цяпер...