Кіраўніку хору. Псалом Давіда

Госпадзе, сілаю Тваёю цешыцца ўладар, * і з Тваёй дапамогі ён вельмі рады.

Ты споўніў жаданьне сэрца ягонага* і просьбе вуснаў ягоных не адмовіў.

Бо Ты пайшоў яму насустрач са шчодрым блаславеньнем, * вянец са шчырага золата Ты ўсклаў на галаву яму.

Ён прасіў жыцьця ў Цябе, * і Ты абдарыў яго доўгімі днямі на век вякоў.

Слава яго вялікая дзякуючы збаўленьню Твайму, * веліч і красу ўсклаў Ты на яго.

Бо Ты даеш яму блаславеньне вечнае* і цешыш яго радасьцю перад абліччам Тваім.

Бо ўладар спадзяецца на Госпада* і ласкаю Усявышняга не пахісьнецца.

Хай рука Твая падзе на ўсіх ворагаў Тваіх, * хай правая рука Твая знойдзе тых, што ненавідзяць Цябе.

Укінь іх, быццам у вогненную печ,* у час Твайго зьяўленьня.

Госпад у гневе сваім наведае іх, * і вагонь праглыне іх.

Нашчадкаў іх з зямлі выгубіш, * і племя іх спасярод сыноў людзкіх.

Калі задумаюць яны на Цябе нешта дрэннае, * калі злую раду ўчыняць, ня здолеюць нічога;

Бо Ты змусіш іх да ўцёкаў: * Твой лук нацэліш у твар іх.

Устань, Госпадзе, у сіле Тваёй: * будзем пяяць і славіць магутнасьць Тваю.

Слава... цяпер...