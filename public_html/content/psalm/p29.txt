Псалом Давіда. Песьня пры пасьвячаньні дому Давіда

Буду славіць Цябе, Госпадзе, бо Ты мяне вызваліў* і не аддаў ворагам маім на пацеху.

Госпадзе Божа мой, * я клікаў Цябе, і Ты ацаліў мяне.

Ты, Госпадзе, вывеў душу маю з краіны сьмерці; * з усіх тых, што зыходзяць у магілу, Ты ажывіў мяне.

Сьпявайце песьню Госпаду, усе сьвятыя Яго; * аддайце падзяку сьвятому імю Ягонаму.

Бо гнеў Яго трывае толькі хвіліну, * ласка ж Яго - праз усё жыцьцё.

Увечары плач прыходзіць, * а радасьць раніцай.

З пыхаю сваёю я сказаў: * „Не пахіснуся ніколі".

Ты, Госпадзе, у дабрыні Тваёй зрабіў мяне дужым і слаўным; * калі ж Ты схаваў твар Твой, я сумеўся.

Цябе, Госпадзе, клічу, * прашу зьмілаваньня ў Бога майго:

„Якая карысьць з маёй крыві, з таго, што зыду ў магілу? * Ці ж пыл зямны будзе славіць Цябе і абвяшчаць вернасьць Тваю?

Пачуй мяне, Госпадзе, зьмілуйся нада мною. * Прыйдзі, Госпадзе, мне на дапамогу!"

І Ты перамяніў мой плач на вясельле, * зьняў з мяне зрэб'е і падперазаў радасьцю,

Каб душа мая нязмоўкна пяяла Табе. * Госпадзе Божа мой, буду славіць Цябе давеку.

Слава... цяпер...