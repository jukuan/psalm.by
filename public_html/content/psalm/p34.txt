Псалом Давіда

Ваюй, Госпадзе, супраць тых, што з боем ідуць на мяне, * паразі напасьнікаў маіх.

Вазьмі шчыт і панцыр, * і ўстань мне на дапамогу.

Замахніся кап'ём і ўтаймуй тых, што перасьледуюць мяне, * скажы душы маёй: „Я збаўленьне тваё".

Хай сумеюцца і пасаромеюцца тыя, * што палююць на жыцьцё маё;

Хай адступяць з ганьбаю тыя, * што хочуць шкодзіць мне;

Хай будуць, як мякіна на ветры, * анёл Гасподні хай адгоніць іх.

Хай дарога іх будзе цёмная і сьлізкая, * калі анёл Гасподні будзе гнацца за імі.

Бо яны без прычыны паставілі пастку на мяне, * капаюць яму, хочучы майго жыцьця.

Хай згуба прыйдзе на іх зьнячэўку, і пастка, якую паставілі, зловіць іх; * хай самі ўпадуць у яму, якую выкапалі.

А мая душа будзе цешыцца ў Госпадзе, * будзе радавацца з Ягонай дапамогі.

Уся мая істота скажа: * „Хто падобны да Цябе, Госпадзе,

Які вызваляеш беднага з рук магутнага, * а з рук рабаўніка - ўбогага і жабрака".

Усталі няправедныя сьведкі: * пытаюцца ў мяне, чаго ня ведаю.

За дабро адплацілі мне злом: * да роспачы давялі душу маю.

А я, калі яны гаварылі, надзяваў валасяную кашулю, * упакорваў пастом душу маю, і маліўся ў сэрцы маім.

Хадзіў я сумны, быццам па сябру ці брату; * я быў як той, што плача па маці, * з жалю ўвесь прынізіўся.

Але, калі я пахіснуўся, яны радасна прыбеглі, * супраць мяне зышліся,

Б'ючы мяне зьнянацку, рвалі мяне на шматкі безупынку. * Насьміхаліся з мяне і нападалі на мяне, скрыгочучы зубамі.

Дакуль будзеш глядзець, Госпадзе? * Ад тых, што рыкаюць, выхапі душу маю, ад львоў - жыцьцё маё!

На вялікім сходзе буду дзякаваць Табе, * у вялікай грамадзе буду славіць Цябе.

Хай нікчэмныя ворагі не пацяшаюцца з мяне, * хай ня мружаць вачэй тыя, што ненавідзяць мяне безпадстаўна.

Бо яны не гавораць пра мір, * а для ціхіх у краіне задумваюць здраду.

Раскрываюць супраць мяне раты свае і крычаць: * „Ага, ага! Мы бачылі на ўласныя вочы!"

Ты бачыў, Госпадзе? Дык не змаўчы! * Госпадзе, не аддаляйся ад мяне!

Прачніся і ўстань на абарону маю, * Божа і Госпадзе мой!

Судзі мяне, Госпадзе, у справядлівасьці Тваёй, * няхай не пацяшаюцца злосна з мяне, Божа мой.

Хай не падумаюць у сэрцы сваім: „Ага! Мы дамагліся свайго".* Хай ня скажуць: „Мы яго паглынулі".

Хай сумеюцца і засаромеюцца тыя, * што цешацца з майго няшчасьця;

Хай пакрыюцца сорамам і ганьбаю* ўсе, што горда ўздымаюцца супраць мяне.

Хай цешацца і радуюцца тыя, што спрыяюць справе маёй* і хай гавораць заўсёды:

„Хай узьвялічыцца Госпад, * якому любае шчасьце слугі Яго".

А язык мой будзе абвяшчаць праведнасьць Тваю* і няспынна славіць Цябе.