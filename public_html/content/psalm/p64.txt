Начальніку хору. Псалом Давіда. Песьня

Табе, Божа, належыць хвала на Сыёне; * Табе споўняцца абяцаньні ў Ерусаліме.

Да Цябе, што выслухоўваеш малітву, * прыходзіць кожны сьмяротны.

Беззаконныя ўчынкі прыгнятаюць нас: * Ты ж ачысьці правіны нашыя.

Шчасьлівы той, каго Ты выбраў і прыгарнуў: * ён будзе жыць у хорамах Тваіх.

О, каб нам насыціцца дабротамі дому Твайго, * сьвятасьцю сьвятыні Тваёй!

У справядлівасьці Тваёй выслухай нас, * Божа, Збавіцелю наш,

Дзівосны ў цудах Тваіх, * надзея ўсіх канцоў зямлі і тых, што далёка на моры.

Ты ўмацоўваеш горы сілаю Тваёю, * Ты падперазаны магутнасьцю.

Ты суцішаеш бурную глыбіню марскую, * шум хваляў і бунт народаў!

З-за цудаў Тваіх устрывожацца тыя, што жывуць на межах зямлі. * Надыход раніцы і вечара Ты ўпрыгожваеш.

Ты наведваеш зямлю і навадняеш яе, * узбагачаеш яе бязьмерна.

Струмень Божы поўны вады. * Ты рыхтуеш хлеб, бо так Ты ўладкаваў зямлю.

Ты навадняеш ейныя барозны, выраўноўваеш ейныя скібы, * разьмягчаеш яе кроплямі дажджу, і бласлаўляеш ейныя плады.

Вянчаеш год ласкаю Тваёю, * і сьляды Твае аплываюць сытою.

Пашы поўняцца расою, * узгоркі падпярэзваюцца радасьцю.

Лугі адзяюцца ў чароды (авечак), * і даліны пакрываюцца пшаніцаю.

Усё радасна ўсклікае і пяе.
