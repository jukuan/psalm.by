Малітва ўбогага, які ў сваёй журбе моліцца Госпаду

Госпадзе, пачуй малітву маю, * хай крык мой дойдзе да Цябе.

Не адвярні твару Твайго ад мяне; * у дзень патрэбы пачуй мяне.

У дзень, калі буду клікаць Цябе, * выслухай мяне хутка.

Бо дні мае мінаюць, быццам дым; * косьці мае гараць, як у вагні.

Падобна скошанай траве высахла сэрца маё, * і я забываюся на тое, каб есьці хлеб мой.

Ад вялікага стогну косьці мае* прысохлі да скуры.

Я зрабіўся падобны да птушкі пустэльнай, * стаў, быццам сава на руінах.

Ня сьплю і стагну, * быццам самотная птушка на страсе.

Увесь дзень ворагі мае зьневажаюць мяне, * і тыя, што паўсталі супраць мяне, праклінаюць імем маім.

Вось я ем попел, быццам хлеб, * і напой мой мяшаю са сьлязьмі

З-за гневу і абурэньня Твайго, * бо, узьняўшы мяне, Ты кінуў мяне вобзем.

Дні мае, быццам цень, доўжацца, * і сам я, як трава, вяну.

Ты ж, Госпадзе, жывеш вечна* і памяць Твая з пакаленьня ў пакаленьне.

Устань і зьлітуйся з Сыёну, * бо ўжо час зьлітавацца з яго, бо насьпеў час;

Бо слугі Твае любяць каменьне ягонае, * і шкада ім ягоных руінаў.

І будуць баяцца ворагі імя Твайго, Госпадзе, * і ўсе ўладары - хвалы Тваёй.

Бо Госпад адбудуе Сыён* і зьявіцца ў славе сваёй.

Ён гляне прыхільна на малітвы пакорных* і не адкіне просьбы іх.

Хай гэта будзе напісана для наступных пакаленьняў, * і народ, што мае адрадзіцца, будзе хваліць Госпада.

Бо Ён глянуў з вышыні сьвятога месца Свайго, * з неба на зямлю глянуў,

Каб пачуць стогн тых, што ў путах, * вызваліць сыноў тых, што былі засуджаныя на сьмерць;

Каб абвясьціць імя Гасподняе* і славу Яго ў Ерусаліме,

Калі зьбяруцца разам народы і ўладарствы, * каб служыць Госпаду.

Сіла мая ўжо пакінула мяне: * скажы мне, колькі мне яшчэ засталося?

У палове дзён маіх не забяры мяне, * Ты, чые гады трываюць з пакаленьня ў пакаленьне.

Спачатку Ты, Госпадзе, стварыў зямлю, * і неба - твор рук Тваіх;

Яны прамінуць, а Ты застаешся; быццам вопратка, усё састарэе, * Ты згортваеш іх як адзеньне, і яны мяняюцца.

А Ты ўсё той самы, * і гадам Тваім няма канца.

Сыны слугаў Тваіх жыць будуць, * і насеньне іх узмоцніцца.