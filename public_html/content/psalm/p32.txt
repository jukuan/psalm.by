Псалом Давіда

Усклікніце, праведныя, Госпаду ў радасьці: * хвала пасуе праведным.

Слаўце Госпада на гусьлях, * сьпявайце Яму пад гукі дзесяціструннай арфы.

Сьпявайце Яму новую песьню, * сьпявайце Яму мілагучна з ускліканьнем.

Бо слова Гасподняе праведнае, * і ўсе ўчынкі Яго годныя веры.

Ён любіць закон і справядлівасьць, * ласкі Гасподняй поўная зямля.

Словам Гасподнім створанае неба, * і подыхам Ягоным - уся ягоная аздоба.

Ён, быццам у мех, зьбірае марскія воды, * у сховішчах трымае марскія бездані.

Хай уся зямля баіцца Госпада, * хай пакланяюцца Яму ўсе жыхары сьвету.

Бо Ён сказаў, і сталася; * загадаў, і ўсё прыйшло да быцьця.

Госпад намеры народаў робіць марнымі, * у нішто абарочвае задумы людзей.

Воля ж Гасподняя трывае вечна, * задумы сэрца Ягонага - з пакаленьня ў пакаленьне.

Шчасьлівы народ, чый Госпад - Бог; * людзі, якіх Ён выбраў спадчынай сабе.

Госпад з неба глядзіць, * Ён бачыць усіх сыноў людзкіх.

З месца прысутнасьці сваёй* Ён пазірае на ўсіх жыхароў зямлі:

Ён, што сэрцы ўсіх стварыў, * і што зважае на ўсе ўчынкі іх.

Мноства войска ня дасьць каралю перамогі, * не абароніць волата магутная сіла.

Марна шукаць бясьпекі ў кані: * у ягонай сіле няма паратунку.

Вочы Госпада на тых, што баяцца Яго, * што спадзяюцца на Ягоную дабрыню,

Каб выратаваць ад сьмерці душы іх, * і даць ім спажыву ў часе голаду.

Душа нашая чакае Госпада: * Ён - нашая дапамога і абарона.

Ён - радасьць нашага сэрца, * і мы спадзяемся на Ягонае сьвятое імя.

Хай міласэрнасьць Твая, Госпадзе, * будзе з намі, бо мы ўсклалі надзею на Цябе.