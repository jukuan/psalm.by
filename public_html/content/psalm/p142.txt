Псалом Давіда, калі ягоны сын перасьледаваў яго

Пачуй, Госпадзе, малітву маю, * у вернасьці Тваёй прыхілі вуха Тваё да маленьня майго, * выслухай мяне ў Тваёй справядлівасьці.

І не судзіся са слугой Тваім, * бо ніхто з жывых не апраўдаецца перад Табою.

Бо вораг перасьледуе душу маю, * жыцьцё мае топча ў зямлю, * у цемры патапіў мяне, быццам памёрлага.

Дух мой млее ўва мне, * і сэрца маё поўнае жаху.

Успамінаю даўнія дні, разважаю пра усе дзеі Твае* і над творамі рук Тваіх задумваюся.

Да Цябе працягваю рукі мае: * душа мая, быццам высахлая зямля, прагне Цябе.

Выслухай мяне хутчэй, Госпадзе, * бо дух мой зьнемагае.

Не хавай твару Твайго ад мяне, * каб мне ня стацца падобным да тых, што зыходзяць у магілу.

Дай мне адчуць ласку Тваю, * бо на Цябе спадзяюся.

Пакажы мне шлях, па якім мне ісьці, * бо да Цябе ўзношу душу маю.

Выбаў мяне, Госпадзе, ад ворагаў маіх* - бо на Цябе спадзяюся.

Навучы мяне чыніць волю Тваю, бо Ты Бог мой. * Хай добры дух Твой вядзе мяне па правым шляху.

Дзеля імя Твайго, Госпадзе, захавай жыцьцё маё, * у дабрыні Тваёй выведзі з бяды душу маю.

У гневе Тваім зьнішчы ворагаў маіх* і загубі ўсіх, што перасьледуюць душу маю, бо я слуга Твой.

Слава... цяпер...