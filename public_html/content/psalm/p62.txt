Псалом Давіда, калі ён быў у пустэльні Ідумэйскай

Божа, Ты - Бог мой! Цябе пільна шукаю. * Душа мае жадае Цябе,

Цябе шукае цела маё, * высахлае, бы зямля сасмаглая і бязводная.

Я шукаю Цябе ў сьвятыні, * каб убачыць сілу Тваю і славу Тваю.

Бо міласьць Твая лепшая за жыцьцё; * вусны мае будуць славіць Цябе.

Буду ўсхваляць Цябе, пакуль буду жыць, * і ў імя Тваё буду ўздымаць рукі мае.

Душа мая насыціцца, быццам тлушчам і аліваю, * вусны мае вясёлым голасам хваліць Цябе будуць.

Згадаю Цябе на маёй пасьцелі: * думаць пра Цябе буду падчас начных чуваньняў.

Бо Ты прыйшоў мне на дапамогу, * і ў цені крылаў Тваіх цешуся.

Да Цябе імкнецца душа мая, * правая рука Твая падтрымлівае мяне.

Тыя ж, што жадаюць загубіць душу маю, * зыйдуць у бездань апраметную.

Будуць аддадзеныя пад меч, * стануцца здабычаю шакалаў.

А ўладар будзе радавацца ў Богу; * хваліцца будзе кожны, хто Ім клянецца; * а вусны тых, што кажуць бясчынствы, будуць замкнёныя.