Кіраўніку хору. Псалом Давіда

Нябёсы абвяшчаюць славу Божую, * аб творах рук Ягоных расказвае небасхіл.

Дзень дню кажа слова, * ноч ночы вестку перадае.

Гэта ня словы, і не размова, * гуку якіх можна не пачуць:

Па ўсёй зямлі разышоўся голас іх* і аж да краёў сьвету словы іх.

Вось Ён паставіў намёт для сонца, * і яно, быццам жаніх, выходзіць са сьвятліцы* і цешыцца як волат, што прабягае свой шлях.

З аднаго краю неба яно выходзіць* і бяжыць па коле да другога краю; * ад сьпёкі ягонай нішто не схаваецца.

Закон Гасподні - дасканалы, ён умацоўвае душу; * сьведчаньні Госпада верныя - яны навучаюць простых;

Запаветы Гасподнія правыя - яны радуюць сэрца; * загады Гасподнія ясныя - яны прасьвятляюць вочы.

Страх Гасподні шчыры, ён трывае давеку. * Суды Гасподнія праўдзівыя, усе яны справядлівыя.

Яны больш каштоўныя за золата, * золата найчысьцейшае, * саладзейшыя за мёд, што плыве з сотаў.

Хоць слуга Твой зважае на іх, * і пільна стараецца іх захоўваць,

Але хто можа бачыць хібы свае? * Ад тайных правінаў маіх ачысьці мяне!

Барані таксама Твайго слугу ад пыхі, * каб яна не завалодала мною.

Тады я буду беззаганны* і вольны ад вялікай правіны.

Хай словы вуснаў маіх і думкі сэрца майго* будуць мілыя Табе, Госпадзе, Абаронца і Збавіцелю мой.