Кіраўніку хору. Пра тых, што маюць перамяніцца. Псалом Асафа

Пастыру Ізраіля, слухай! * Ты, што вядзеш, быццам статак авечак, род Язэпа, і што сядзіш на хэрувімах, зазьзяй!

Перад Яфрэмам, Бэніямінам і Манасіяю* абудзі моц Тваю і прыйдзі збавіць нас.

Аднаві нас, Божа, * пакажы нам зьзяньне аблічча Твайго, і мы збавімся.

Госпадзе Божа сілаў, як доўга будзеш гневацца, * нягледзячы на малітвы людзей Тваіх?

Ты накарміў нас хлебам плачу, * і напаіў шчодра сьлязьмі.

Ты зрабіў нас пасьмешышчам сярод суседзяў, * а нашыя ворагі зьдзекуюцца з нас.

Госпадзе, Божа сілаў, аднаві нас, * пакажы нам зьзяньне аблічча Твайго, і збавімся.

З Ягіпту Ты перанёс лазу вінаградную, * прагнаў народы, пасадзіў яе.

Ты расчысьціў для яе месца, * і яна запусьціла карані і напоўніла зямлю.

Горы пакрыліся ейным ценем, * а ейным вецьцем - кедры высокія.

Пусьціла галінкі свае аж да мора, * а парасткі свае - да ракі.

Чаму Ты разбурыў ейную агароджу, * і кожны, хто міма праходзіць, абрывае яе?

Вепр дзікі падкопвае яе, * і зьвер польны яе абгрызае.

Павярніся, Божа сілаў, зірні з неба, * глянь і наведай вінаграднік гэты;

Захавай тое, што пасадзіла правая рука Твая, * парасткі, якія Ты ўмацаваў для сябе.

Тыя, што спалілі яго агнём і высеклі, * хай згінуць ад пагрозы аблічча Твайго.

Хай рука Твая будзе над мужам Тваёй правіцы, * над сынам чалавечым, якога Ты ўмацаваў для сябе.

Мы ж не адступім ад Цябе: * захавай наша жыцьцё, і мы будзем клікаць імя Тваё.

Госпадзе, Божа сілаў, аднаві нас, * пакажы нам зьзяньне аблічча Твайго, і збавімся.