Кіраўніку хора. Псалом Давіда

Блаславёны той, хто дбае пра беднага і ўбогага: * у дзень няшчасьця Госпад выратуе яго.

Госпад будзе сьцерагчы яго, * захавае яго пры жыцьці,

Зробіць яго шчасьлівым на зямлі, * у рукі ворагаў не аддасьць.

Госпад прыйдзе на дапамогу яму, немачнаму на пасьцелі, * суніме цярпеньні ягонай хваробы.

Кажу: „Госпадзе, зьмілуйся нада мною; * ацалі мяне, бо я зграшыў перад Табою".

Ворагі мае гавораць злосна пра мяне: * „Калі ж ён памрэ і імя ягонае згіне?"

Хто прыходзіць наведаць мяне, гаворыць пустое, * у сэрцы сваім зло зьбірае, і як толькі выйдзе за дзьверы, разгалошвае яго.

Усе ненавісьнікі мае шэпчуцца між сабою супраць мяне, * задумваюць зло на мяне,

„Злосна гавораць пра мяне: * „Ён заснуў і ня ўстаць яму больш!".

Нават прыяцель мой, якому я давяраў, які еў хлеб мой, * і той падняў пяту сваю на мяне.

Але Ты, Госпадзе, зьмілуйся нада мною, * уздымі мяне, каб я адплаціў ім.

Тады пазнаю, што Ты спагадаеш мне, * калі вораг ня возьме верху нада мною.

У бязьвіннасьці маёй Ты захаваў мяне* і паставіў перад абліччам Тваім давеку.

Блаславёны Госпад Бог Ізраіля адвеку і назаўсёды! * Няхай так будзе, няхай так будзе!