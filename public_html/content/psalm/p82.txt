Песьня. Псалом Асафа

Божа, не маўчы! * Не адмоўчвайся, не заставайся спакойным, Божа!

Вось замітусіліся ворагі Твае, * і тыя, што Цябе ненавідзяць, узносяць галаву.

Супраць народу Твайго ўчынілі падступна змову, * і раяцца супраць тых, каго Ты ахоўваеш.

Кажуць: „Пойдзем, зьнішчым іх, * каб сярод народаў не згадвалася імя Ізраіля".

Сапраўды, змовіліся аднадушна, * супраць Цябе склалі хаўрус

Пасяленьні Эдому разам з ізмаэлітамі, * маабіты і агаране,

Гэвалі, Аммон, і Амалек, * філістынцы і жыхары Тыру.

Нават асырыйцы далучыліся да іх, * падтрымалі плячом сваім сыноў Лота.

Зрабі ім тое, што Мадыяму і Сісару, * што Явіну каля патоку Кісон,

Якія згінулі ў Аэндоры, * сталіся гноем зямлі.

Зрабі з іхнімі князямі тое самае, што з Арывам і Зінам, * а з іхнімі правадырамі, што з Забэем і Сальмонам,

Якія казалі: * „Возьмем сабе краіну Божую".

Божа мой, зрабі іх падобнымі да саломы на ветры, * да пылу, які гоніць віхор.

Як агонь, што паліць лес, * і як полымя, што апальвае горы,

Так Ты гані іх бураю Тваёю, * і навальніцаю Тваёю ўчыні перапалох сярод іх.

Пакрый іхнія твары ганьбаю, * каб яны шукалі імя Твайго, Госпадзе.

Хай іхнім удзелам будзе вечны сорам і неспакой, * хай пакрыюцца ганьбаю і згінуць.

Хай пазнаюць Цябе* і ўведаюць, што Ты адзіны,

Чыё імя - Госпад, * Найвышэйшы над усёй зямлёю.

