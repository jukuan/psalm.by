Кіраўніку хору. Псалом Давіда

Божа, Ты мяне выпрабаваў* і ведаеш мяне.

Ты ведаеш мяне, калі я сядаю і калі ўстаю. * Думкі мае разумееш здалёк.

Бачыш, калі я хаджу і калі адпачываю, * і ўсе дарогі мае Табе вядомыя.

Яшчэ на языку маім не зьявілася слова, * а Ты, Госпадзе, ужо ўсё ведаеш.

Ты атуляеш мяне ззаду і спераду* і кладзеш на мяне руку сваю.

Дзівоснае Тваё ўсёведаньне! * Яно недасяжнае для мяне, не магу спасьцігнуць яго.

Куды мне ісьці ад Духа Твайго? * Дзе мне схавацца ад Твайго аблічча?

Калі ўзыду на неба, Ты там; * у апраметную зыду - і там Ты прысутны.

Калі вазьму крылы заранкі* і пасялюся на краі мора -

І там рука Твая будзе вадзіць мяне, * і правая рука Твая падтрымае мяне.

Калі скажу: „Хай пакрые мяне цемра, * і сьвятло вакол мяне станецца ноччу" -

То нават цемра для Цябе ня цёмная, * і ноч будзе сьветлая як дзень: і цемра - як сьвятло.

Ты стварыў нутро маё, * ва ўлоньні маці маёй саткаў мяне.

Слаўлю Цябе за тое, што я так дзівосна створаны. * Творы Твае годныя подзіву, і душа мая разумее гэта.

Мая істота не была схаваная ад Цябе, калі я яшчэ таемна прымаў выгляд, * калі я паўставаў ва ўлоньні маці.

Вочы Твае бачылі наперад мае ўчынкі* - усе яны былі запісаныя ў Тваёй кнізе;

Дні жыцьця майго ўсе былі пазначаныя, * калі яшчэ ніводнага з іх не было.

Якія недасяжныя для мяне, Госпадзе, Твае задумы! * Якое мноства іх!

Хацеў бы палічыць, але іх больш як пяску; * а калі б і дайшоў да канца, я ўсё яшчэ быў бы з Табою.

О, каб Ты, Божа, паразіў бязбожных, * і каб адступілі ад мяне крыважэрныя!

Яны здрадліва бунтуюцца супраць Цябе; * марнае думаюць ворагі Твае.

Ці ж мне не адчуваць агіды да тых, што ненавідзяць Цябе? * Не грэбаваць тымі, што паўстаюць супраць Цябе?

Глыбокая агіда мая да іх, * яны сталіся маімі ворагамі.

Выпрабуй мяне, Божа, пазнай сэрца маё; * выпрабуй мяне і пазнай шляхі мае.

Глянь, ці не іду я па няправедным шляху, * і накіруй мяне на шлях вечны.