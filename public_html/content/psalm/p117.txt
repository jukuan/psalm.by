
Алілуя!

Дзякуйце Госпаду, бо Ён добры, * бо міласэрнасьць Ягоная вечная.

Хай кажа дом Ізраіля: * „Міласэрнасьць Ягоная вечная".

Хай кажа дом Аарона: * „Міласэрнасьць Ягоная вечная".

Хай скажуць усе, што баяцца Госпада: * „Міласэрнасьць Ягоная вечная".

У бядзе я клікаў Госпада, * і Госпад пачуў мяне і вывеў мяне на волю.

Госпад са мною, і я не баюся: * што можа ўчыніць мне чалавек?

Госпад са мною, Ён - мая дапамога: * убачу спалоханых ворагаў маіх.

Лепш спадзявацца на Госпада, * чым ускладаць надзею на чалавека.

Лепш спадзявацца на Госпада, * чым пакладацца на князёў.

Атачылі мяне народы, * і я імем Гасподнім супрацівіўся ім.

Абступілі мяне з усіх бакоў, * і я імем Гасподнім перамог іх.

Абступілі мяне, быццам пчолы мёд, і разгарэліся, як агонь у церні, * - і імем Гасподнім я іх перамог.

Ударылі мяне, піхнулі, каб я ўпаў, * але Госпад падтрымаў мяне.

Госпад - мая сіла і песьня, * Ён стаўся маім Збавіцелем.

Воклікі радасьці і збаўленьня ў дамох праведных: * правая рука Гасподняя паказала моц сваю.

Правая рука Гасподняя ўзьняла мяне, * правая рука Гасподняя явіла магутнасьць.

Не памру, але буду жыць* і абвяшчаць дзеі Гасподнія.

Цяжка пакараў мяне Госпад, * але на сьмерць не аддаў.

Адчыніце мне браму справядлівасьці, * каб мне ўвайсьці і аддаць падзяку Госпаду.

Вось брама Гасподняя, * праз якую ўвойдуць праведнікі.

Буду дзякаваць Табе, Госпадзе, * што Ты пачуў мяне і стаўся маім Збавіцелем.

Камень, адкінуты будаўнікамі, стаўся вуглавым каменем: * Ад Госпада гэта, і дзіўнае ў вачох нашых.

Вось дзень, што Госпад стварыў, * дзень радасьці і весялосьці для ўсіх нас.

Госпадзе, збаў, молім Цябе; * Госпадзе, пасьпяшы на ратунак, просім Цябе!

Блаславёны Той, * хто прыходзіць у імя Гасподняе!

Бласлаўляем вас з дому Гасподняга. * Госпад - Бог, і Ён зьявіўся нам.

Учыніце карагод з галінкамі* аж да рагоў ахвярніка.

Ты Бог мой, і я дзякую Табе: * Божа мой, Цябе буду ўзьвялічваць.

Дзякуйце Госпаду, бо Ён добры, * бо вечная міласэрнасьць Яго.

Слава... цяпер...
