Кіраўніку хору Ідыфума. Псалом Асафа

Голас мой уздымаецца да Бога - клічу; * голас мой да Бога, каб Ён пачуў мяне.

Шукаю Госпада ў дзень нядолі маёй; * уночы ўздымаю няспынна рукі мае, душа мая адмовілася ад суцяшэньня.

Як толькі згадаю пра гэта, Божа, - стагну; * млею духам, калі разважаю.

Не даеш сну вачом маім; * я ўстрывожаны, адняло мне мову.

Думаю пра даўнія дні, * успамінаю гады ранейшыя.

Размышляю ўночы ў сэрцы сваім, * разважаю, і дух мой дапытваецца:

Ці ж Бог адкіне навекі, * і ня будзе больш спагадлівым?

Ці назаўжды вычарпаецца ласка Ягоная, * ці забярэ назад абяцаньне сваё, што даў усім пакаленьням?

Ці ж Бог забыўся на літасьць? * Ці ў гневе спыніў сваю міласэрнасьць?"

І кажу: „Гора маё, * што правая рука Усявышняга адхінулася".

Успамінаю ўчынкі Гасподнія, * прыгадваю ранейшыя цуды Твае.

Разважаю пра ўсе ўчынкі Твае, * і пра дзеі Твае думаю.

Божа! Дарога Твая сьвятая: * які бог роўны веліччу Богу нашаму?

Ты - Бог, што чыніш цуды, * Ты сярод народаў явіў магутнасьць Тваю.

Ты выбавіў моцнай рукою народ Твой, * нашчадкаў Якуба і Язэпа.

Воды ўбачылі Цябе, Божа, воды ўбачылі і задрыжэлі, * і нават скалынуліся бездані.

З хмараў палілася вада, хмары падалі голас, * і паляцелі стрэлы Твае.

Гром Твой загучаў у буры, маланкі зазьзялі на ўвесь сьвет, * здрыганулася і затрэслася зямля.

Праз мора дарога Твая, сьцяжына Тваю праз вялікія воды, * і сьлядоў Тваіх не відаць.

Ты вёў народ Твой як статак* рукою Майсея і Аарона.

Слава... цяпер...