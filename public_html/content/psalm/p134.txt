Алілуя!

Хваліце імя Гасподняе, * хваліце, слугі, Госпада.

Вы, што стаіце ў доме Гасподнім, * на двары дому Бога нашага.

Хваліце Госпада, бо Госпад добры; * бо соладка славіць імя Ягонае.

Бо Госпад выбраў сабе Якуба, * Ізраіля як уласнасьць сваю.

І я ўведаў, што Госпад вялікі, * што наш Госпад вышэйшы за ўсіх багоў.

Госпад у небе і на зямлі, * на моры і ў бездані творыць усё, што захоча.

Ён уздымае хмары ад канцоў зямлі, * маланкамі дождж выклікае, выводзіць вецер са сховішчаў сваіх.

Ён паразіў першынцоў ягіпецкіх, * ад чалавека да жывёлы.

Учыніў знакі і цуды ў табе, Ягіпет, * супраць фараона і ўсіх слугаў ягоных.

І паразіў многія народы, * і вынішчыў моцных цароў:

Сіхона, цара амарэйскага, і Ога, цара васанскага, * і ўсе царствы хананейскія.

І аддаў іхнюю зямлю ў валоданьне Ізраілю, * на ўласнасьць народу свайму.

Імя Тваё, Госпадзе, трывае праз усе вякі, * і памяць аб Табе з пакаленьня ў пакаленьне.

Бо Госпад сьцеражэ народ свой, * Ён літуецца са слугаў сваіх.

Ідалы паганаў - срэбра і золата, * творы рук людзкіх.

Маюць вусны, але не гавораць; * маюць вочы, але ня бачаць;

Вушы маюць, але ня чуюць, * і няма дыханьня ў вуснах іх.

Хай будуць падобнымі да іх тыя, што іх робяць, * і ўсе, што спадзяюцца на іх.

Дом Ізраіля, блаславі Госпада; * Дом Аарона, блаславі Госпада; * Дом Левія, блаславі Госпада.

Вы, што баіцеся Госпада, * блаславіце Госпада.

Блаславёны Госпад ад Сыёну, * Госпад, што жыве ў Ерусаліме.