Псалом Давіда, на ўспамін пра суботу

Госпадзе, у строгасьці Тваёй не судзі мяне* і ў гневе Тваім не карай мяне.

Бо стрэлы Твае працялі мяне, * і рука Твая на мяне лягла.

Няма здаровага месца на целе маім ад гневу Твайго; * няма супакою касьцям маім з прычыны граху майго.

Бо правіны мае перавысілі галаву маю, * як цяжкае бярэмя, прыгнятаюць мяне бяз меры.

Тхнуць, загніўшы, раны мае* з-за маёй неразумнасьці.

Прыніжаны, я схіліўся, * увесь дзень сумны хаджу.

Паясьніца мая поўная жару, * і няма здаровага месца на целе маім.

Саслаб я, разьбіты звыш меры, * і стогне сэрца маё.

Госпадзе, перад Табою ўсе мае жаданьні, * і ўздыханьні мае ня стоеныя.

Сэрца маё трапеча, сіла пакінула мяне, * і няма больш сьвятла ў вачох маіх.

Сябры мае і прыяцелі староняцца маёй хваробы, * і сваякі мае трымаюцца здалёку.

Паставілі сеці на мяне, * замахваюцца на жыцьцё маё;

Тыя, што жадаюць мне зла, * абмяркоўваюць ліхое ўвесь час.

Я ж, быццам глухі, ня чую* і, быццам нямы, не расчыняю вуснаў маіх.

І стаў я як чалавек, што ня чуе* і ня мае адказу ў вуснах сваіх.

На Цябе, Госпадзе, спадзяюся: * Ты, Госпадзе Божа мой, выслухаеш мяне.

Бо я сказаў: „Хай ня цешацца ворагі мае, * і не гавораць горда, калі нага мая пахісьнецца".

Я вось-вось ужо падаю, * і боль мой заўсёды са мною.

Прызнаюся ў віне маёй* і сумую з-за граху майго.

А тыя, што без прычыны працівяцца мне, растуць у сілу: * многа тых, што без падставы ненавідзяць мяне,

Тых, што злом плоцяць за дабро, * якія супраць мяне за тое, што я пра дабро дбаю.

Не пакідай мяне, Госпадзе Божа мой, * не аддаляйся ад мяне.

Сьпяшайся на дапамогу мне, * Госпадзе мой, збаўленьне маё!