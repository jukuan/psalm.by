Начальніку хору. Пра тых, што маюць перамяніцца. Памятная песьня і навука Давіда,

калі спаліў Сырыю мэзапатамскую і Сырыю Цованскую, і калі Іааў, вярнуўшыся, разьбіў у даліне Соль дваццаць тысяч ідумэяў

Божа, Ты адкінуў нас, разьбіў нас, разгневаўся; * цяпер ізноў уздымі нас.

Ты страсянуў зямлю, раскалоў яе; * загаі ейныя шчыліны, бо яна хістаецца.

Ты абышоўся жорстка з народам Тваім, * напаіў яго віном, якое адымае сілу.

Ты паставіў сьцяг для тых, што баяцца Цябе, * каб яны ўцяклі ад лука,

Каб тыя, каго любіш, маглі ўратавацца. * Збаў іх правай рукой Тваёй, і выслухай мяне.

Бог прамовіў у сьвятыні сваёй: * „Усьцешуся, разьдзялю Сіхэм, і даліну Сукот разьмеру.

Мой Галаад, Мая зямля Манасіі, * Эфраім - шолам на галаве Маёй, Юда - скіпетар Мой.

Мааб - умывальная чаша Мая; * на Ідумэю бот свой пастаўлю, над Філістыяй запаную".

Хто ўвядзе мяне ва ўмацаваны горад? * Хто давядзе мяне да Эдому?

Ці ня Ты, Божа, адкінуў нас* і ўжо ня выходзіш з нашымі войскамі?

Дай нам дапамогу супраць ворага; * бо людзкая падтрымка дарэмная.

З Богам мы явім сілу: * Ён патопча нашых ворагаў.