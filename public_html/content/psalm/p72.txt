Псалом Асафа

Які добры Бог да Ізраіля, * да людзей чыстага сэрца!

А мае ногі ледзь не спатыкнуліся*; яшчэ крыху, і я б пасьлізнуўся,

Бо я пазайздросьціў нязбожным, * калі ўбачыў, як шчасьціць грэшнікам.

Яны ня церпяць бяды, * цела ў іх гладкае і здаровае,

Няма іх на цяжкай працы, * і ўціску ня знаюць яны, як іншыя людзі.

Таму пыха, быццам нашыйнік - іхняя аздоба, * і дзёрзкасьць, быццам вопратка, атуляе іх.

З атлусьцелага сэрца плыве няправеднасьць, * родзяцца марныя задумы.

Насьміхаюцца з усяго; * наводзяць злосныя паклёпы; гавораць з пагардаю.

Вуснамі сваімі ўзьнімаюцца да неба, * а язык іхні гуляе па зямлі.

І вось мой народ цягнецца да іх, * і іхнія дні аплываюць дастаткам.

Кажуць яны: „Як Бог даведаецца? * Ці ж Усявышні ведае ўсё?"

Грэшнікі заўжды бесклапотныя* і ўзрастае іхняе багацьце.

Дык можа я дарэмна захаваў сэрца маё чыстым* і абмываў у нявіннасьці рукі свае?

Я ж увесь час мучуся, * і кожны дзень цярплю пакараньне.

Але калі б я сказаў: „Буду разважаць, як яны",* я б адрокся ад роду сыноў Тваіх.

І я спрабаваў зразумець усё гэта, * але яно падалося цяжкім мне,

Пакуль я не ўвайшоў у сьвятыню Божую* і не зразумеў, якім будзе іхні канец.

Сапраўды, Ты іх паставіў на коўзкай дарозе, * і гвалтоўна скідаеш у бездань.

Як яны імгненна ўпалі, загінулі, прапалі ў вялікім страху!

Як той, хто прачнуўся, адкідае сонную мрою, * так і Ты, Госпадзе, узьняўшыся, адкідаеш іх у месьце Тваім.

Калі сэрца маё было поўнае горычы, * і нутро пранятае болем,

Я ня цяміў, * быў як жывёла бяздумная перад Табою.

Але я быў заўсёды з Табою: * Ты ўзяў мяне за правую руку.

Цяпер накіроўвай мяне радаю Тваёю* і ў канцы прымі мяне да хвалы Тваёй.

Хто апроч Цябе для мяне на небе? * Калі я з Табою, нічога не хачу на зямлі.

Зьнемагаюць цела маё і сэрца: * Бог - умацаваньне сэрца майго і доля мая давеку.

Вось гінуць тыя, што ад Цябе адышлі; * Ты нішчыш тых, хто блукае далёка ад Цябе.

А для мяне шчасьце быць блізка да Бога, * і ў Госпадзе мець свой прытулак:

У брамах Сыёну буду абвяшчаць усе ўчынкі Твае.

