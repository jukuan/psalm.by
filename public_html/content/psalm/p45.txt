Начальніку хора з сыноў Карэевых. Песьня

Бог - мой прытулак і сіла: * У цяжкасьцях Ён паказаў сябе магутным памочнікам.

Таму не збаімся, нават калі б зямля правалілася, * і горы ўпалі ў сярэдзіну мора.

Хай воды марскія бушуюць і кіпяць, * хай горы хістаюцца пад іхнім напорам:

Плынь ракі нясе весялосьць у горад Божы* - сьвятое жытло Усявышняга.

Бог у ім, і ён не пахісьнецца; * Бог на досьвітку дапаможа яму.

Захваляваліся народы, * узбурыліся валадарствы,

Госпад загрымеў громам, * зямля задрыжэла.

Госпад сілаў з намі, * Бог Якуба - нашая абарона.

Прыйдзіце, гляньце на ўчынкі Гасподнія, * дзівосныя ўчынкі, што зрабіў на зямлі.

Ён прыпыняе войны па ўсёй зямлі, * нішчыць лукі, ломіць коп'і, шчыты агнём паліць.

„Спыніцеся і пазнайце, што Я - Бог, * вышэйшы за ўсе народы, вышэйшы за зямлю".

Госпад сілаў з намі, * Бог Якуба - нашая абарона.

Слава... цяпер...