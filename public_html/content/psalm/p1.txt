
Шчасьлівы той, хто на раду да нязбожных ня ходзіць,* і на шляху грэшнікаў не стаіць,* і не сядзіць на сходзе распусьнікаў;

Але ў законе Гасподнім знаходзіць асалоду,* над Ягонымі законамі разважае дзень і ноч.

Ён, быццам дрэва, пасаджанае над паўнаводнай крыніцай,* што дае плод у свой час, і лісьце якога ня вяне.*

Усё, што ён робіць,* удаецца яму.

Ня гэтак нязбожныя, ня гэтак:* яны, быццам мякіна, якую вецер разносіць.

Ня выстаяць нязбожныя на судзе,* ані грэшнікі на сходзе праведных.

Бо Госпад ведае шлях праведных,* а шлях нязбожных згіне.
