
Алілуя!

Калі Ізраіль выходзіў з Ягіпту, * дом Якуба з-паміж людзей чужых,

Сьвятыняй ягонай сталася Юдэя, * Ізраіль - ягоным каралеўствам.

Мора ўбачыла і ўцякло, * Ярдан пацёк назад.

Горы скакалі, быццам бараны, * узгоркі - быццам ягняты.

Што з табой, мора, што ты ўцякло? * Чаму ты, Ярдане, пацёк назад?

Чаму, горы, скачаце як бараны, * і ўзгоркі - быццам ягняты?

Затрымці, зямля, перад абліччам Госпада, * перад абліччам Бога Якубавага,

Які ператварае скалы ў сажалкі, * а крэмень - у крыніцы водныя.

Ня нам, Госпадзе, ня нам, але імю Твайму дай славу* дзеля міласэрнасьці Тваёй і вернасьці.

Чаму павінны гаварыць пагане: * „Дзе іхні Бог?"

Бог наш на небе (і на зямлі), * Ён чыніць усё, што хоча.

Іхнія ж ідалы- срэбра і золата, * творы рук людзкіх.

Вусны маюць, і не гавораць; * вочы маюць, і ня бачаць.

Вушы маюць, і ня чуюць; * нос маюць, і не адчуваюць паху.

Рукі маюць, але не датыкаюцца; ногі маюць, але ня ходзяць; * горлы іхнія не даюць голасу.

Падобныя да іх будуць тыя, што іх робяць, * і ўсе, што спадзяюцца на іх.

Дом Ізраіля хай спадзяецца на Госпада: * Ён іхні памочнік і абаронца.

Дом Аарона хай спадзяецца на Госпада: * Ён іхні памочнік і абаронца.

Усе, што баяцца Госпада, хай спадзяюцца на Госпада: * Ён іхні памочнік і абаронца.

Госпад згадае нас і блаславіць нас; * Ён блаславіць дом Ізраіля, блаславіць дом Аарона;

Блаславіць тых, што баяцца Госпада, * - малых і вялікіх.

Госпад памножыць вас* - вас і дзетак вашых.

Блаславіць вас Госпад, * які стварыў неба і зямлю.

Неба - неба Гасподняе, * а зямлю аддаў Ён сыном людзкім.

Не памёрлыя будуць хваліць Госпада, * і ня тыя, што зышлі ў магілу.

Мы ж бласлаўляем Госпада* цяпер і давеку.