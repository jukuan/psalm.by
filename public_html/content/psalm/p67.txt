Начальніку хору. Псалом Давіда. Песьня

Хай устане Бог, і разьбягуцца ворагі Яго* і ўцякуць ад Яго ўсе ненавісьнікі Яго.

Хай зьнікнуць так, як зьнікае дым, і як тае воск ад агню. * Так хай згінуць нязбожныя ад аблічча Божага.

А праведнікі хай усьцешацца і ўзрадуюцца перад Богам, * і ў радасьці хай сьвяткуюць.

Сьпявайце Богу, слаўце імя Яго, * узьвялічвайце Таго, хто ідзе пустыняю* - імя Яму Госпад* - і цешцеся перад Ягоным абліччам.

Бог у сьвятым жытле сваім* - айцец сіротаў і заступнік удоваў.

Бог дом рыхтуе для пакінутых, вызваляе палонных з аковаў, * толькі непакорлівыя застаюцца ў сухой пустэльні.

Божа, калі Ты ішоў перад народам Тваім, * калі Ты ішоў праз пустыню,

Зямля траслася, нябёсы таялі, * і Сынай дрыжаў перад Госпадам, Богам Ізраіля.

Шчодры дождж Ты, Божа, пасылаў на Твой набытак* і ўмацоўваў саслаблых.

Твой статак пасьвіўся там; * у дабрыні Тваёй, Божа, Ты даваў надзённае беднаму.

Госпад дае слова тым, * што абвяшчаюць радасьць з сілаю вялікаю:

„Цары з войскамі ўцякаюць, уцякаюць, * а жанчыны ў хаце дзеляць здабычу.

Пакуль вы спачывалі ў сваіх удзелах, * крылы галубкі пакрыліся срэбрам, а пёры зазьзялі золатам.

Калі Усемагутны расьсеяў там цароў, * горы Салмон пакрыліся сьнегам".

Горы Божыя, горы высокія, * горы вялікія, горы стромыя!

Чаму, стромыя горы, зайздросна глядзіце на гару, * якую Бог абраў сабе на жыльлё, на якой Госпад будзе жыць давеку?

Калясьніцаў Божых безьліч, тысячы тысячаў: * Госпад з Сынаю зыходзіць у сьвятыню.

Ты ўзышоў на вышыню, узяў палонных, * прыняў дары людзей, - нават упартых, - каб ім жыць з Табою, Госпадзе Божа.

Блаславёны Госпад на кожны дзень: * Ён аблягчае нашыя цяжкасьці і збаўляе нас!

Бог наш - Бог, які збаўляе. * У Госпада ратунак ад сьмерці.

Пэўна, Бог скрышыць галовы ворагаў сваіх, * кудлатае цемя закасьцянелага ў беззаконьнях.

Госпад сказаў: „З Басана прывяду назад; * выведу з марской глыбіні,

Каб ты памачыў нагу тваю у крыві ворагаў тваіх, * і язык сабакаў тваіх, каб атрымаў сваю частку".

Вось відаць ужо ўваход Твой, Божа, уваход Бога майго, * Уладара майго ў сьвятыню.

Сьпераду ідуць сьпевакі, ззаду музыкі, * пасярэдзіне дзяўчаты граюць на бубнах.

„На зборах вашых блаславіце Бога, * Госпада, усе нашчадкі Ізраіля!"

Там Бэніямін наймалодшы ідзе спераду, * князі Юды са сваімі войскамі, князі Забулёну, князі Нэфталі.

Пакажы, Божа, сілу Тваю; * умацуй, Божа, тое, што зрабіў для нас.

Дзеля сьвятыні Тваёй, што ў Ерусаліме, * каралі прынясуць Табе дары.

Утаймуй дзікага зьвера ў чароце* - статак валоў з цялятамі народаў, што хваляцца зьліткамі срэбра. * Разгані народы, што прагнуць вайны.

Хай прыйдуць вяльможы з Ягіпту; * Этыёпія хай працягне рукі свае да Бога.

Сьпявайце Богу, зямныя валадарствы, * слаўце ў песьнях Госпада, які крочыць па адвечных нябёсах нябёсаў.

Вось Ён грыміць магутным голасам: * „Прызнайце сілу Божую!"

Веліч Ягоная над Ізраілем, * а магутнасьць Ягоная на хмарах.

Грозны Бог у сьвятыні сваёй, Бог Ізраіля. * Ён дае сілу і моц народу свайму. Блаславёны Бог!

Слава... цяпер...