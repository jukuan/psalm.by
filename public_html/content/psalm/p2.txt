
Чаму мітусяцца народы* і людзі думаюць марнае?

Уладары зямлі паўстаюць, і князі змаўляюцца разам з імі* супраць Госпада і Ягонага памазаньніка:

„Парвем іхнія путы* і скінем з сябе кайданы".

Сьмяецца Той, хто жыве ў небе,* Госпад насьміхаецца з іх,

А потым гаворыць да іх у гневе сваім* і ў абурэньні сваім бянтэжыць іх:

„Гэта Я паставіў караля майго на Сыёне,* гары сьвятой Маёй!"

Абвяшчаю тое, што Госпад пастанавіў;* Госпад сказаў мне: „Ты - Сын мой, сёньня Я нарадзіў Цябе.

Пажадай, і дам Табе ў спадчыну народы,* і канцы зямлі ў валоданьне Табе.

Жэзлам жалезным будзеш кіраваць імі,* і, быццам посуд гліняны, скрышыш іх".

Дык апамятайцеся, уладары,* навучыцеся, вы, што пануеце над зямлёй.

Служыце Госпаду са страхам,* слаўце Яго ў трапятаньні

Аддайце пашану Яму, каб Госпад не ўгнявіўся,* бо згінеце ў дарозе, калі раптоўна загарыцца гнеў Ягоны.

Шчасьлівыя ўсе,* што на Яго спадзяюцца.
