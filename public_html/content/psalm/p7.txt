Псалом Давіда, што сьпяваў Госпаду з прычыны справы Хуса, сына Яменеевага

Госпадзе Божа мой, на Цябе спадзяюся: * вызвалі мяне ад усіх, што перасьледуюць мяне, і збаў мяне,

Каб ніхто з іх, быццам леў, не схапіў душу маю* і не разьдзёр яе, безабаронную.

Госпадзе, Божа мой, калі я што зрабіў, * калі няправеднасьць запляміла рукі мае,

Калі я заплаціў злом таму, хто жыў мірна са мною, * - хоць я ратаваў тых, што без прычыны нападалі на мяне, -

Дык хай вораг дагоніць душу маю і схопіць яе, * хай жыцьцё маё затопча ў зямлю, а славу маю аберне ў пыл.

Устань, Госпадзе, у гневе Тваім, * уздыміся супраць лютасьці тых, што перасьледуюць мяне, * прачніся дзеля мяне на суд мой, які Ты сам прызначыў, -

І збор людзей хай стане вакол Цябе, * а Ты сядзь высока над імі!

Госпад - судзьдзя людзей. * Судзі мяне, Госпадзе, паводле праведнасьці маёй і нявіннасьці, што ўва мне.

Хай сунімецца злосьць бязбожных, * а праведніка ўмацуй, Божа праведны, што выпрабоўваеш сэрцы і сумленьні.

Шчыт мой у Бога, які збаўляе правых сэрцам. * Бог - судзьдзя праведны, Бог штодня грозны.

Калі не навернуцца, Ён навострыць меч свой, * нацягне лук і прыцэліцца.

Ён падрыхтуе на іх сьмяротную зброю, * стрэлы свае вогненнымі зробіць.

Вось вораг задумаў няправеднасьць, * зацяжарыў злосьцю і нарадзіў крывадушнасьць.

Выкапаў дол глыбокі* і сам упаў у яму, якую падрыхтаваў.

Злосьць ягоная хай на яго галаву абернецца, * а гвалт хай спадзе на цемя яму.

Я ж буду славіць Госпада за Яго справядлівасьць, * буду пець песьню імю Госпада Найвышэйшага.