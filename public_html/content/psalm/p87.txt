Песьня Псалом а сыноў Карэевых. Кіраў іку хору. На мэлёдыю Махалет. Навука Емана ізраільцяніна

Госпадзе, Божа збаўленьня майго, * я клічу ўдзень і ўночы жалюся перад Табою.

Няхай дойдзе да Цябе малітва мая: * нахілі вуха Тваё да просьбаў маіх.

Душа мая сытая горам, * жыцьцё маё наблізілася да бездані.

Мяне залічаюць да тых, што зыходзяць у магілу; * я стаўся чалавекам бездапаможным.

Ложа маё між памёрлых, што ляжаць у магілах, * аб якіх Ты больш ня памятаеш, якія выпалі з-пад апекі Тваёй.

Паклаў Ты мяне ў роў глыбокі, * у цемру і бездань.

Гнеў Твой ляжыць на мне, * і Твае хвалі прыгнятаюць мяне.

Ты аддаліў мяне ад прыяцеляў маіх, зрабіў мяне прыкрым для іх, * я зачынены ў сабе і ня бачу выхаду.

Вочы мае зьнемагліся ад суму; * Цябе, Госпадзе, штодня клічу, да Цябе ўздымаю рукі мае.

Хіба ж для памерлых чыніш цуды? * Ці ж мёртвыя ўстануць, каб славіць Цябе?

Ці ж аб міласэрнасьці Тваёй расказваюць у магілах, * аб вернасьці Тваёй - у бездані?

Хіба ж цуды Твае стануцца бачнымі ў цемры, * і ласка Твая - на зямлі забыцьця?

Вось чаму, Госпадзе, Цябе клічу, * і зранку малітва мая да Цябе ўзносіцца.

Чаму, Госпадзе, Ты адкінуў душу маю, * чаму хаваеш твар Твой ад мяне?

Бедны я, і змалку знаходжуся на парозе сьмерці; * я адчуў гнеў Твой і млею.

Нада мною прайшоў гнеў Твой, * пагрозы Твае згубілі мяне.

Атачаюць яны мяне няспынна, * быццам вада, усе разам мяне абступілі.

Ты аддаліў ад мяне сябра і прыяцеля, * толькі цемра - знаёмая мне.

Слава... цяпер...

