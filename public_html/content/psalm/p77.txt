Навука Асафа

Слухайце, людзі мае, маёй навукі;* прыслухайцеся да словаў вуснаў маіх.

У прыповесьцях раскрыю вусны мае, * аб'яўлю таямніцы мінулых вякоў.

Што мы чулі і што ўведалі, * і што айцы нашыя расказалі нам,

Не схаваем перад іхнімі сынамі, * раскажам будучаму пакаленьню пра хвалу Госпада і магутнасьць Ягоную, * пра цуды, якія Ён учыніў.

Бо Ён даў запаветы Якубу, устанавіў у Ізраілю закон, * які загадаў нашым айцам перадаваць іхнім сыном,

Каб прышлае пакаленьне - сыны, што маюць нарадзіцца, * - ведала і ў свой час расказала дзецям сваім,

Што трэба ўскладаць надзею на Бога і не забываць дзеяў Божых, * але сьцерагчы Ягоныя запаветы.

Хай яны ня будуць як іхнія бацькі, - пакаленьнем упартым і непаслухмяным, * пакаленьнем бяз правага сэрца і духа, вернага Богу.

Сыны Эфраіма, узброеныя лукамі, * падаліся назад у дзень бітвы.

Яны не захавалі саюзу з Богам, * адмовіліся выконваць Ягоны Закон.

Яны забыліся на Ягоныя дзеі і цуды, * якія Ён явіў ім.

Перад вачыма іхніх айцоў* Ён рабіў цуды ў Ягіпскай зямлі, на полі Таніс.

Разьдзяліў мора, а іх правёў праз яго, * і воды паставіў сьцяною.

Удзень вёў іх хмараю, * а праз усю ноч - зьзяньнем агню.

Расьсек скалу ў пустэльні* і напаіў іх, нібы з вялікае бездані.

Вывеў струмені са скалы, * і вада пацякла ракою.

Але яны далей грашылі супраць Яго, * зьневажалі Найвышэйшага ў пустэльні.

Спакушалі Бога ў сэрцах сваіх, * жадалі прысмакаў сабе.

Гаварылі супраць Бога, казалі: * „Ці Бог можа прыгатаваць стол у пустэльні?

Вось Ён ударыў скалу, * і пацякла вада, паліліся струмені:

Ці Ён зможа таксама даць хлеб* або прыгатаваць мяса людзям сваім ?"

Госпад пачуў гэта і разгневаўся, * агонь загарэўся супраць Якуба, і гнеў узьняўся супраць Ізраіля,

За тое, што не паверылі Богу, * ня мелі даверу ў Ягоную дапамогу.

Ён загадаў хмарам з вышыняў* і адчыніў дзьверы неба,

І паслаў, быццам дождж, манну, каб яны елі - даў ім хлеб нябесны.

Чалавек еў хлеб анельскі: * паслаў ім харчу ўдосталь.

Ён узьняў у небе вецер з усходу, * віхор з поўдня навёў сілаю сваёю.

І паслаў ім, быццам пыл, мяса* - птушак крылатых, быццам пясок марскі.

І падалі яны сярод іхняга стану, * вакол іхніх намётаў.

І яны елі і насыцілся: * Ён даў ім тое, чаго яны жадалі.

Але яшчэ не наталілі яны свайго жаданьня, * яшчэ ежа была ў іхніх вуснах,

Як гнеў Божы разгарэўся супраць іх; * Ён загубіў іхніх дастойнікаў, і юнакоў Ізраілевых паваліў.

Але яны далей грашылі* і ня верылі Ягоным цудам.

Таму Ён зьвёў на нішто іхнія дні, * і гады іхнія раптоўна скараціў.

Калі Ён іх забіваў, яны шукалі Яго* і, навярнуўшыся, зноў зьвярталіся да Бога.

І прыгадалі сабе, што Бог - іхняя скала, * Бог усявышні - іхні Збавіцель.

Але ашуквалі Яго вуснамі сваімі, * і хлусілі Яму языком сваім.

Іхняе сэрца не было шчырае перад Ім, * і яны не захавалі вернасьці Ягонаму саюзу.

Але Ён, заўжды міласэрны, * адпускаў ім іхнія правіны, не губіў іх,

І часта таймаваў свой гнеў, * і не даваў ім адчуць усю сілу свайго абурэньня.

Ён памятаў, што яны - толькі цела, * подых, што выходзіць і не вяртаецца.

Колькі разоў яны рабілі Яму прыкрасьці ў пустэльні, * і засмучалі Яго ў бязлюднай краіне!

Зноў і зноў спакушалі Бога, * і зьневажалі Сьвятога Ізраіля.

Не памяталі яны Ягонай рукі, * ні дня, калі Ён вызваліў іх з няволі,

Калі рабіў знакі ў Ягіпце* і цуды на полі Таніс:

Іхнія рэкі і струмені ён перамяніў у кроў, * каб не маглі піць з іх.

Наслаў на іх мухаў, каб іх кусалі, * і жабаў ім на загубу.

Іхні ўраджай аддаў вусеням, * а плод іхняй працы - саранчы.

Вінаград іхні выбіў градам, * а смаўкоўніцы памарозіў.

Жывёлу іхнюю аддаў граду, * а статкі - маланкам.

Наслаў на іх полымя гневу свайго: абурэньне, пагрозу і напасьці* - навалу пасланцоў няшчасьця.

Даў волю гневу свайму, не захаваў іхніх душаў ад сьмерці, * жыцьцё іхняе аддаў пошасьці.

І забіў кожнага першароднага ў Ягіпце, * першыя плады ў намётах Хама.

А народ свой вывеў, быццам авечак, * быццам статак вёў іх па пустыні.

Вёў іх бясьпечна, і яны не баяліся, * а мора пакрыла іхніх ворагаў.

І прывёў іх да сьвятой зямлі сваёй, * да гары, якую набыла Ягоная правіца;

І выгнаў перад імі народы, і зямлю іхнюю разьдзяліў ім у спадчыну, * а ў іхніх намётах даў жыць пакаленьням Ізраіля.

Але яны спакушалі і смуцілі Бога Найвышэйшага, * і не захоўвалі Ягоных запаветаў.

Адступалі і здраджвалі, як і іхнія айцы, * назад вярталіся, як падманлівы лук.

Яны выклікалі гнеў Ягоны сваімі курганамі, * і рэўнасьць сваімі ідаламі.

Бог пачуў і загарэўся гневам, * і моцна абурыўся на Ізраіля;

Пакінуў жытло ў Сілааме, * скінію, у якой жыў сярод людзей,

І аддаў у няволю Моц сваю, * Хвалу сваю ў рукі ворагаў.

Ён аддаў пад меч народ свой, * і разгневаўся на спадчыну сваю.

Юнакоў іхніх паглынуў агонь, * а дзяўчатам іхнім не сьпявалі вясельных песьняў.

Іхнія сьвятары гінулі ад мяча, * а ўдовы ня плакалі па іх.

Але Госпад прачнуўся, быццам ад сну, * быццам волат, зьняможаны віном.

І ўдарыў ззаду ворагаў сваіх, * пакрыў іх вечным сорамам.

Адкінуў намёт Язэпа, * і ня выбраў калена Эфраіма.

Але выбраў калена Юды, * гару Сыён, якую палюбіў.

І ўзьнёс сьвятыню сваю, як неба, * і як зямлю, умацаваў яе давеку.

 Выбраў слугу свайго Давіда, * узяў яго ад статкаў авечак;

Ад дойных авечак паклікаў яго, * каб пасьвіў Якуба, народ Ягоны, і Ізраіля, Ягоны набытак.

І ён пасьвіў іх у правасьці сэрца свайго* і вёў дасьведчанымі рукамі.

Слава... цяпер...