Псалом Давіда ў чацьверты дзень тыдня

Божа помсты, Госпадзе! * Божа помсты, явіся!

Судзьдзя зямлі, устань, * адплаці гордым паводле іхніх заслугаў.

Дакуль бязбожнікі, Божа, * дакуль бязбожнікі будуць хваліцца?

Дакуль будуць выхваляцца нахабныя, * усе, што робяць беззаконьне?

Яны топчуць народ Твой, Госпадзе, * і прыгнятаюць набытак Твой;

Удаву і прыхадня забіваюць, * і сіротаў зводзяць са сьвету.

Кажуць: „Госпад ня бачыць, * Бог Якуба не заўважае".

Схамяніцеся, бязглуздыя людзі! * Калі паразумнееце, невукі?

Ці ж той, хто насадзіў вуха, ня чуе? * Хто вока стварыў - ня бачыць?

Той, хто навучае народ, ня будзе караць? * Той, хто вучыць людзей розуму?

Госпад ведае думкі людзей, * бачыць іхнюю марнасьць.

Шчасьлівы той, каго Ты, Госпадзе, навучаеш* і ўмацоўваеш у Тваім законе,

Каб даць яму супакой у ліхую гадзіну, * калі капаецца грэшніку яма.

Госпад не адкіне свайго народу* і не пакіне свайго набытку.

Бо суд павернецца да справядлівасьці, * і ўсе правыя сэрцам пойдуць за ёю.

Хто ўстане бараніць мяне ад злачынцаў, * хто заслоніць мяне ад нягоднікаў?

Калі б Госпад не прыйшоў мне на дапамогу, * дык яшчэ крыху, і душа мая была б у краіне маўчаньня.

Калі кажу: „Нага мая пахіснулася",* ласка Твая, Госпадзе, падтрымлівае мяне.

Калі сэрца маё поўнае турботаў, * суцяшэньне Тваё весяліць душу маю.

Ці ж можа быць у саюзе з Табою суд няправедны, * што чыніць гвалт пад выглядам закону?

Яны зьбіраюцца супраць душы праведніка, * асуджаюць кроў нявінную.

Але Госпад - мая абарона; * мой Бог - скала майго збаўленьня.

Ён павярне на іх іхнюю няправеднасьць, * і іхняя ўласная злосьць загубіць іх. * Загубіць іх Госпад, Бог наш.

Слава... цяпер...