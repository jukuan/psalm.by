Псалом Сыном Карэевым. Другога дня тыдня

Вялікі Госпад і годны ўсякай хвалы* ў месьце Бога нашага, на гары сьвятой Яго.

Пышнае ўзвышша, радасьць усёй зямлі: на паўночным канцы яго - гара Сыён, горад Караля вялікага.

У ягоных палацах вядомы Бог, які бароніць яго..

Вось уладары сабраліся, * разам зышліся.

Як толькі ўбачылі - здранцьвелі, * зьбянтэжыліся і разьбегліся.

Дрыготкі ахапілі іх і боль, быццам парадзіху. * Бурным ветрам Ты скрышыў караблі тарсійскія.

Што чулі мы, тое і ўбачылі ў месьце Караля сілаў, * у горадзе Бога нашага. Бог умацоўвае яго давеку.

Разважаем, Божа, пра Тваю міласэрнасьць* сярод людзей Тваіх.

Імя Тваё, Божа, і хвала Твая сягаюць да канцоў зямлі. * Правая рука Твая поўная справядлівасьці.

Хай цешыцца гара Сыён, * хай дочкі Юды радуюцца праз прысуды Твае.

Прайдзіцеся па Сыёне, абыдзіце яго навокал, * палічыце ягоныя вежы.

Прыгледзьцеся да ягоных сьценаў, * падзівецеся на ягоныя дамы, каб расказаць нашчадкам.

Гэта Бог наш на век, і на век вякоў. * Ён будзе нашым правадыром давеку.