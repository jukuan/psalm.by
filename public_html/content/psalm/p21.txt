Кіраўніку хору. На досьвітку. Псалом Давіда

Божа мой, Божа мой, чаму Ты мяне пакінуў? * Далёкія ад збаўленьня майго словы грахоў маіх.

Божа мой, клічу ўдзень, і Ты ня чуеш, * уночы - і не адказваеш.

Ты ж у сьвятыні жывеш, * Хвала Ізраіля!

На Цябе спадзяваліся бацькі нашыя, * спадзяваліся, і Ты вызваліў іх;

Клікалі Цябе, і былі збаўленыя, * Табе верылі, і не пасаромеліся.

Я ж - рабак, а не чалавек, * сьмех для людзей, пагарда народу.

Сьмяюцца з мяне ўсе, што глядзяць на мяне, * гавораць, ківаюць галовамі:

„Верыў Госпаду, дык хай Ён вызваліць яго, * хай уратуе, калі любіць яго".

Ты мяне вывеў з матчынага ўлоньня, * Ты даў мне бясьпеку ля грудзей маці.

Табе ад нараджэньня я быў аддадзены, * ад улоньня маці маёй Ты быў маім Богам.

Не аддаляйся ад мяне, бо я пакутую. * Блізка будзь, бо ня маю памочніка.

Мноства быкоў атачыла мяне, * шалёныя быкі навокал мяне паўсталі.

Разьзяўляюць на мяне свае пашчы, * быццам леў разьюшаны, рыкаюць.

Я стаўся як вада разьлітая, * косьці мае павыходзілі з суставаў, * сэрца маё бы воск, мягчэе ў нутры маім.

Як аскепак, высахла горла маё, * язык мой прыстаў да паднябеньня: * Ты абярнуў мяне ў пыл сьмерці.

Бо сабакі мяне абселі, * зграя злачынцаў абкружыла мяне;

Працялі рукі і ногі мае, * усе косьці мае магу палічыць. * А яны назіраюць і дзівяцца;

Падзялілі між сабою ўсю вопратку маю* і аб адзеньні маім кідалі жэрабя.

Ты ж, Госпадзе, не аддаляйся: * Памочнік мой, сьпяшайся на ратунак.

Выратуй ад мяча душу маю, * і жыцьцё маё ад сабачых кіпцюроў;

Выбаў мяне, убогага, * ад пашчы льва, ад рогаў быка.

Абвяшчу братом маім імя Тваё* і буду славіць Цябе ў грамадзе;

Усе, што баіцёся Госпада, хваліце Яго; * нашчадкі Якуба, слаўце Яго; шануйце Яго, усе нашчадкі Ізраіля!

Бо Ён не пагардзіў і не пагрэбаваў галечай убогага, * і не схаваў перад ім твару свайго, але пачуў, калі той клікаў Яго.

Да Яго мая песьня хвалы на вялікім сходзе; * выканаю абяцаньні мае перад тымі, што баяцца Яго.

Хай бедныя ядуць і насыцяцца, і хай хваляць Госпада тыя, што шукаюць Яго. * Хай сэрцы іхнія жывуць давеку.

Успомняць і вернуцца да Госпада ўсе канцы зямлі; * і ўсе плямёны людзкія падуць ніц перад абліччам Ягоным.

Бо Гасподняе валадарства, * і Ён пануе над народамі.

Яму адзінаму пакланяюцца ўсе тыя, што ў зямлі спачываюць, * перад Ім схіляюцца ўсе тыя, што зыходзяць у магілу.

Нашчадкі мае служыць Яму будуць, * раскажуць пра Госпада наступным пакаленьням,

А справядлівасьць Яго абвесьцяць будучым родам: * Так учыніў Госпад.