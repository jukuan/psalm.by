Кіраўніку хора. Навука. Сыноў Карэевых

Божа, мы чулі на ўласныя вушы, і бацькі нашыя расказалі нам* пра тое, што Ты ўчыніў у іхнія дні, у даўніну.

Уласнай рукою Ты выгнаў паганаў, а іх насадзіў; * разьбіў народы, а іх пашырыў.

Бо не занялі яны зямлі сілаю мяча свайго, * і ня ўласная рука дала ім перамогу,

Але Твая правая рука і Тваё плячо, * і сьвятло аблічча Твайго, бо Ты іх упадабаў.

Ты, Божа мой і Уладару мой, * даў перамогу Якубу.

Табою мы разаб'ем ворагаў нашых, * у імя Тваё мы растопчам тых, што паўсталі на нас.

Бо я не спадзяюся на мой лук, * і меч мой не выратуе мяне,

Але Ты выратаваў нас ад нашых ворагаў, * і пасароміў нашых ненавісьнікаў.

Богам мы хвалімся кожны дзень, * і славім імя Тваё давеку.

Але цяпер Ты нас адкінуў і пасароміў, * не выходзіш больш з нашымі войскамі.

Ты змусіў нас да ўцёкаў перад ворагамі нашымі, * і ненавісьнікі нашыя нас грабяць.

Ты аддаў нас як авечак на зарэз, * і параскідаў нас сярод паганаў.

Прадаў Ты свой народ за бесцан, * і няшмат зарабіў на продажы.

Ты выставіў нас на сьмех суседзям, * на зьдзек і пагарду тым, што вакол нас.

Ты зрабіў нас прымаўкай сярод паганаў, * народы, згадаўшы пра нас, ківаюць галовамі.

Ганьба мая заўсёды перада мною, * сорам пакрывае мой твар

Ад зьнявагаў і зьдзеку, * ад ворага і непрыяцеля.

Усё гэта на нас звалілася, * хоць мы не забыліся на Цябе, і не парушылі саюзу Твайго;

Сэрца нашае не адвярнулася, * і нашыя ногі не зышлі са сьцежкі Тваёй,

Калі Ты нас сьцёр у месцы суму* і пакрыў сьмяротнай цемраю.

Калі б мы забыліся на імя Бога нашага, * і працягнулі рукі да бога чужога,

То ці ж бы Бог пра гэта ня ўведаў? * Ён знае таямніцы сэрца.

Але ж гэта з-за Цябе нас усьцяж забіваюць, * і глядзяць на нас як на авечак, прызначаных на зарэз.

Устань, Госпадзе; чаму сьпіш? * Прачніся, не адкідай нас назаўсёды!

Чаму хаваеш аблічча Тваё, * забываешся на нашае гора і прыгнёт?

Душа нашая расьцёртая ў пыл, * жывот наш прыстаў да зямлі.

Устань нам на дапомогу* і вызваль нас у міласэрнасьці Тваёй.