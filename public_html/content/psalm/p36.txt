Псалом Давіда

Не хвалюйся дарэмна з-за злыдняў* і не зайздросьць тым, што чыняць беззаконьне.

Яны, як трава, хутка ссохнуць, * і зьвянуць, як зялёнае лісьце.

Спадзявайся на Госпада і рабі дабро, * каб табе жыць бясьпечна на зямлі.

Радуйся ў Госпадзе, * і Ён споўніць жаданьні сэрца твайго.

Давер Госпаду дарогу тваю, * вер Яму, і Ён зробіць усё.

Ён учыніць, што твая праведнасьць зазьзяе як сьвятло, * а права тваё - як ясны поўдзень.

Супакойся ў Госпадзе, на Яго спадзявайся. * Не абурайся на таго, каму шанцуе на ягоным шляху, * на чалавека, які хавае благія намеры.

Пакінь гнеў, сунімі злосьць, * пазбудзься зайздрасьці, каб не нарабіць зла.

Бо злыдні згінуць, * а тыя, што спадзяюцца на Госпада, будуць валодаць зямлёю.

Яшчэ хвіліна, і ня стане больш бязбожнага: * глянеш на ягонае месца - а яго там ужо няма.

Пакорныя авалодаюць зямлёю* і будуць цешыцца глыбокім супакоем.

Нязбожны надумвае зло на праведніка, * скрыгоча зубамі на яго.

Але Госпад сьмяецца з яго, * бо бачыць, што дзень ягоны ўжо надыходзіць.

Нязбожныя дастаюць свой меч, нацягваюць лук, * каб зьнішчыць беднага і няшчаснага, * каб забіць тых, што ідуць простай дарогаю.

Меч іхні праб'е іх уласнае сэрца, * лукі іхнія будуць зламаныя.

Лепшы малы дастатак праведніка, * чым вялікае багацьце бязбожнага.

Бо плячо нязбожнага будзе скрышанае, * а справядлівых Госпад падтрымае.

Госпад апякуецца жыцьцём бязьвінных, * і спадчына іхняя будзе трываць вечна.

У часе патрэбы не зазнаюць сораму, * а ў галодную пару насыцяцца.

А нязбожныя згінуць, * ворагі Госпада як краса лугоў завянуць, як дым разьвеюцца.

Бязбожны пазычае і не аддае, * а праведны шчодры, ён раздае.

Тыя, каго Госпад блаславіў, будуць валодаць зямлёю, * а тыя, каго Ён пракляў, будуць выгубленыя.

Госпад мацуе крокі чалавека, * калі ягоная дарога Яму да спадобы.

Нават калі б спатыкнуўся, не ўпадзе, * бо Госпад трымае яго за руку.

Я быў малады, і ўжо састарэў, * але ня бачыў, каб праведнік быў пакінуты, * або каб ягоныя нашчадкі прасілі хлеба.

Ён заўсёды шчодры, дае пазыку, * і род ягоны будзе блаславёны.

Ухіліся ад благога і рабі дабро, * і будзеш жыць вечна.

Бо Госпад любіць справядлівасьць і не пакіне верных сваіх. * А нікчэмнікі будуць адкінутыя, і род беззаконых згіне.

Праведнікі будуць валодаць зямлёю* і жыць на ёй давеку.

Вусны праведнага абвяшчаюць мудрасьць, * язык ягоны кажа праўду.

Закон Бога ягонага ў сэрцы яго: * ногі ягоныя не спатыкнуцца.

Бязбожны сочыць за праведнікам, * жадае зьвесьці яго са сьвету.

Але Госпад не пакіне яго ў руцэ бязбожнага, * і ня дасьць абвінаваціць яго на судзе.

Спадзявайся на Госпада, пільнуй дарогі Ягонай, * а Ён узьніме цябе, каб ты валодаў зямлёю: убачыш канец бязбожных.

Я бачыў пыхлівага беззаконьніка, * які трымаў сябе высока, быццам кедр лібанскі.

А калі я прайшоў, яго ўжо не было; * шукаў яго, але ня мог знайсьці.

Глянь на сумленнага, дзівіся на праведнага, * бо чалавек міру будзе мець нашчадкаў.

А ўсе грэшнікі будуць вынішчаныя, * патомства нязбожнага згіне.

Збаўленьне праведнікаў ад Госпада; * Ён іхні прытулак у час трывогі.

Госпад дапамагае ім і ад нязбожных ратуе, * збаўляе і ахоўвае іх, бо яны на Яго спадзяюцца.

Слава...цяпер...

