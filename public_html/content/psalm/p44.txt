Кіраўніку хору. Сыном Карэевым на навуку. Песьня пра любага

З сэрца майго б'юць крыніцай прыгожыя словы: * песьню маю пяю Уладару;

Язык мой* - пяро пісца.

Ты - найпрыгажэйшы выглядам сярод сыноў людзкіх, * ласка точыцца з вуснаў тваіх; * дзеля гэтага блаславіў цябе Бог на вякі.

Прывяжы меч твой да боку твайго, Моцны, * - гордасьць тваю і красу!

Нацягні лук, і йдзі шчасьліва* і ўладарнічай дзеля праўды, лагоды і справядлівасьці, * і хай правая рука твая праславіцца вялікімі справамі.

Стрэлы твае вострыя, народы скараюцца перад табою, * і млее сэрца ворагаў Уладара.

Пасад Твой, Божа, на век вякоў; * скіпетар валадарства Твайго - скіпетар праведнасьці;

Ты любіш справядлівасьць і ненавідзіш беззаконьне: * дзеля гэтага Бог, Бог твой, памазаў цябе алеем радасьці над усімі таварышамі тваімі.

Пах смірны і алоэ і касіі ад вопраткі тваёй* і ад харомаў з слановай косьці, што цешаць цябе.

Дочкі царскія* ў пашане ў цябе.

Каралева стала па правай руцэ тваёй, * у вопратку пазалочаную апранутая, упрыгожаная.

Слухай, дачка, глянь і нахілі вуха тваё, * і забудзься на народ твой, і дом бацькі твайго.

І ўладар будзе прагнуць красы тваёй: * ён - твой гаспадар, і яму служы.

Вось дачка Тыру прыходзіць з дарамі; * вяльможы людзкія будуць шукаць ласкі ў цябе.

Уся слава дачкі каралеўскай у ёй самой; * яна апранутая ў залатую вопратку, * шматкаляровую, вышываную.

Прыводзяць яе да ўладара; сьледам за ёю прыводзяць каралю дзеваў: * дружак ейных прыводзяць табе.

Сярод радасьці і вясельля ўводзяць іх, * і яны ўваходзяць у царскі хорам.

Замест бацькоў тваіх будуць табе сыны твае: * паставіш іх князямі па ўсёй зямлі.

Імя тваё зраблю памятным з пакаленьня ў пакаленьне; * і на век вякоў будуць славіць цябе ўсе народы.