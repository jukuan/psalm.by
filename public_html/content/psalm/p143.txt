Псалом Давіда пра Галіята

Блаславёны Бог, скала мая, * што рыхтуе рукі мае да бою, а пальцы мае - да вайны.

Ён - мая міласьць і маё ўмацаваньне, * мой абаронца і збаўца;

Мой шчыт - і я на Яго спадзяюся. * Ён аддае народы пад маю ўладу.

Госпадзе, хто такі чалавек, што Ты рупішся пра яго; * кім ёсьць сын чалавечы, што Ты пра яго думаеш?

Чалавек падобны да подыху ветру, * дні ягоныя, быццам цень, што прамінае.

Госпадзе, нахілі нябёсы і зыйдзі! * Дакраніся да гораў, і яны задымяць.

Блісьні маланкаю і прагані іх (ворагаў); * пусьці стрэлы Твае, каб яны зьбянтэжыліся.

Працягні руку Тваю і збаў мяне, * выратуй мяне ад водаў вялікіх і ад рук чужынцаў,

Вусны якіх хлусьлівыя, * а правая рука якіх - рука вераломных.

Божа, я засьпяваю Табе новую песьню, * заграю на дзесяціструннай гарфе, -

Табе, які даеш уладаром перамогу* і ратуеш Давіда, слугу Твайго, ад злога мяча.

Збаў мяне і вызваль з рук чужынцаў, * вусны якіх хлусьлівыя, а правая рука якіх - рука вераломных.

Хай нашыя сыны будуць як парасткі, * што проста растуць у маладым веку;

Дочкі ж нашыя* - быццам аздобленыя разьбою стаўпы вуглавыя ў харомах.

Гумны нашыя хай будуць поўныя, * багатыя ўсякім збожжам;

Авечкі нашыя хай плодзяцца тысячамі* і цьмамі на палетках нашых.

Хай валы нашыя будуць кормныя; * і хай ня будзе ні гвалту, ні страты, ні стогнаў на вуліцах нашых.

Шчасьлівы народ, у каго доля такая. * Шчасьлівы народ, чый Госпад - Бог!