Кіраўніку хору. На Гэфскіх прыладах. Псалом Асафа

Сьпявайце радасна Богу, дапаможцу нашаму; * усклікніце Богу Якубаваму.

Вазьміце псалтыр, зайграйце на бубнах, * гусьлях мілагучных і на гусьлях.

Трубіце ў трубу парою маладзіковаю, * у азначаны час, у дзень нашага сьвята;

Бо гэта закон для Ізраіля, * загад ад Бога Якубавага.

Ён устанавіў гэта на сьвядоцтва для Язэпа, * калі той выйшаў з зямлі Ягіпскай, калі пачуў мову, якое ня знаў.

Ён скінуў цяжкую ношу з ягоных плечаў, * рукі ягоныя вызваліліся ад кашоў:

„У прыгоне ты паклікаў Мяне, * і Я цябе вызваліў;

З грымотнай хмары Я адказваў табе, * ля водаў Мэрывы выпрабоўваў цябе.

Слухай, народзе мой, Я буду сьведчыць табе. * Каб толькі ты, Ізраілю, паслухаў Мяне!

Ня будзе ў цябе чужога бога, * чужому богу ня будзеш пакланяцца:

Я - Госпад, Бог твой, які вывеў цябе з Ягіпскай зямлі; * адтулі вусны твае, і Я іх напоўню".

„Але народ Мой ня слухаў Майго голасу, * Ізраіль ня быў Мне паслухмяны.

Таму я пакінуў іх на волю іхняга цьвёрдага сэрца: * хай чыняць згодна са сваімі намерамі.

Калі б толькі народ Мой хацеў паслухаць мяне, * калі б Ізраіль пайшоў маім шляхам!

Я б хутка ўпакорыў іхніх ворагаў* і павярнуў бы руку супраць тых, хто іх прыгнятае.

Тыя, што ненавідзяць Госпада, поўзалі б перад імі, * а яны жылі б шчасьліва давеку.

Я б іх карміў адборнай пшаніцаю* і насычаў бы мёдам са скалы".

Слава... цяпер...